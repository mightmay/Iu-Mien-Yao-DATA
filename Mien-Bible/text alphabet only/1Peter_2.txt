weic naaiv oix zuqc guangc yietc zungv waaic sic
 maiv dungx gorngv baeqc nduov mienh
 maiv dungx zoux beih zaqc hnyouv njuotv
 maiv dungx mueic jieqv
 maiv dungx gorngv doqc mienh
meih mbuo oix zuqc hnangv coqv hoqc cuotv seix nyei gu nguaaz oix hopv nyorx nor
 zanc zanc oix hopv yungz lingh wuonh nyei cing nzengc nyorx
 meih mbuo ziouc haih hlo daaih duqv njoux
hnangv ging sou gorngv nor
meih mbuo duqv seix liuz mueix ziouc hiuv duqv ziouv se longx haic
oix zuqc daaih nitv jienv ziouv
 dongh maaih maengc nyei la bieiv
 mienh nqemh mv baac tin hungh ginv daaih funx jaaix
meih mbuo yaac hnangv maaih maengc nyei la bieiv
 dongh tin hungh longc ceix singx lingh yiem nyei dinc
 meih mbuo yaac zoux cing nzengc nyei sai mienh
 ziouc ei singx lingh ziec bun tin hungh
 naaiv deix ziec nyei ga naaiv tin hungh weic yesu giduc a hneiv zipv
weic zuqc ging sou gorngv
mangc maah
 yie ginv norm jaaix haic nyei la bieiv an wuov si on zingh zoux biauv gorqv gauh longc jienv jiex nyei la bieiv
 haaix dauh sienx kaux ninh
 wuov dauh yietc liuz maiv piatv
naaiv norm la bieiv weic meih mbuo sienx nyei mienh se jaaix haic
 mv baac ging sou gorngv weic maiv sienx nyei mienh
gomv biauv zaangc nqemh cuotv wuov norm la bieiv
 zungv benx an biauv gorqv gauh longc jienv jiex wuov norm
ging sou yaac gorngv
naaiv norm la bieiv se zoux mienh ndiqv zuqc nyei la bieiv
 yaac zoux domh la bieiv bun mienh ndorpc
 ninh mbuo ndiqv zuqc ndorpc weic zuqc ninh mbuo maiv sienx tin hungh nyei doz
 naaiv se ziux tin hungh jaa ndaangc dingc daaih nyei za eix
mv baac meih mbuo zoux tin hungh ginv daaih nyei fingx
 zoux sai mienh fu sux tin hungh
 yaac zoux cing nzengc nyei fingx
 benx tin hungh ganh nyei baeqc fingx weic zunh ninh zoux mbuoqc horngh nyei sic
 ninh heuc meih mbuo cuotv hmuangx daaih bieqc ninh mbuoqc horngh haic nyei njang
zinh ndaangc meih mbuo maiv zeiz tin hungh nyei baeqc fingx mv baac ih zanc meih mbuo zoux ninh nyei baeqc fingx
 zinh ndaangc meih mbuo maiv duqv tin hungh korv lienh mv baac ih zanc meih mbuo duqv tin hungh korv lienh
hnamv nyei gorx youz aac
 meih mbuo yiem naaiv baamh gen zoux ganh norm deic bung daaih nyei kaeqv mienh
 yie ziouc kuinx meih mbuo maiv dungx sueih ganh nyei hnyouv hanc zoux
 ganh nyei hnyouv hanc nyei kungx caux lingh wuonh mborqv jaax hnangv
meih mbuo yiem maiv sienx nyei mienh mbu ndongx kungx oix zuqc zoux longx nyei sic hnangv
 hnangv naaic
 se gorngv ninh mbuo daanh meih mbuo
 gorngv meih mbuo se zoux waaic sic nyei mienh
 ninh mbuo haih zieqv duqv meih mbuo zoux nyei kuv sic
 taux tin hungh daaih wuov hnoi
 ninh mbuo ziouc ceng tin hungh
weic meih mbuo sienx ziouv
 meih mbuo oix zuqc mbuoqc zoux hlo
 gunv baamh mienh wuov deix yietc zungv
 maiv gunv benx domh ziuh hungh
 weic zuqc ninh nyei lingc gauh hlo jiex
yaac oix zuqc muangx jien fouv nyei waac weic zuqc hungh diex orn jien fouv daaih dingc zoux dorngc nyei mienh nyei zuiz yaac ceng zoux horpc nyei mienh
tin hungh nyei za eix se oix meih mbuo zoux kuv sic dangv jienv hngongx nyei mienh gorngv nyei pa li pa laaix waac
meih mbuo zoux bungx nqoi nyei mienh ziouc oix zuqc hnangv bungx nqoi nyei mienh yiem nor
 mv baac maiv dungx longc bungx nqoi nyei leiz zoux haaix nyungc waaic sic
 oix zuqc ziangh jienv zoux tin hungh nyei nouh
oix zuqc taaih dauh dauh mienh
 oix zuqc hnamv sienx yesu nyei gorx youz
 oix zuqc gamh nziex tin hungh
 taaih tin hungh
 yaac oix zuqc taaih hungh diex
meih mbuo zoux nouh nyei mienh aah
 oix zuqc mbuoqc meih mbuo nyei ziouv yaac taaih ninh
 maiv zeiz kungx mbuoqc hnyouv longx
 hnyouv ndaauv wuov deix hnangv
 liemh doqc wuov deix yaac oix zuqc mbuoqc
se gorngv mienh siouc maiv horpc zuqc siouc nyei kouv naanc yaac diev jienv weic hiuv duqv se ei tin hungh nyei za eix
 tin hungh ziouc ceng wuov dauh
se gorngv meih mbuo zoux dorngc sic ziouc zuqc mborqv yaac longc noic diev
 naaiv maaih haaix nyungc haih ceng
 mv baac meih mbuo weic zoux horpc
 zuqc siouc kouv yaac longc noic diev nor
 tin hungh ziouc ceng meih mbuo aqv
tin hungh heuc meih mbuo hnangv naaiv nor zoux weic zuqc giduc weic meih mbuo siouc kouv zoux nyungc zeiv bun meih mbuo zuotc
 meih mbuo ziouc oix zuqc gan jienv ninh nyei zaux mbiec yangh
giduc maiv baamz jiex zuiz
 yaac maiv maaih haaix dauh haiz ninh gorngv baeqc jiex
ninh zuqc mienh gorngv doqc
 yaac maiv longc waac doqc dau
 mienh bun ninh zuqc kouv
 ninh yaac maiv gorngv oix jaauv siouh
 ninh zorqv ninh nyei sic jiu bun tin hungh
 dongh baengh fim nyei siemv mienh wuov dauh
giduc ganh longc ninh nyei sin ndaam jienv mbuo nyei zuiz yiem ziepc nzaangc jaax
 bun mbuo biaux ndutv zuiz nyei qaqv yaac ziangh jienv weic zoux horpc hnangv
 weic zuqc yesu siouc mun
 meih mbuo duqv ninh zorc meih mbuo longx nzengc
zinh ndaangc meih mbuo se hnangv mingh dorngc jauv nyei ba gi yungh
 mv baac ih zanc meih mbuo nzuonx daaih gan jienv ba gi yungh ziouv
 dongh goux meih mbuo nyei lingh wuonh wuov dauh
