yie aengx duqv zipv ziouv  nyei waac gorngv
meih yiem naaiv norm deic bung maiv dungx longc auv
 maiv dungx maaih dorn maaih sieqv
weic zuqc ziouv hnangv naaiv nor gorngv taux yiem naaiv norm dorngx cuotv seix nyei dorn sieqv
 yaac gorngv taux yiem naaiv norm deic bung yungz ninh mbuo wuov deix diex maac
ninh mbuo zungv zuqc ciouv nyei wuon baengc daic yaac maiv maaih haaix dauh weic ninh mbuo nzauh nyiemv
 maiv maaih haaix dauh biopv
 ninh mbuo nyei sei ziouc yiem wuov ndau hnangv nqaiv nor
 ninh mbuo zuqc nzuqc ndaauv
 zuqc ngorc hnaangx daic
 ninh mbuo nyei sei ziouc benx ndaamv lungh nyei norqc caux ndau beih nyei hieh zoih nyei nyanc hopv
weic zuqc ziouv gorngv
maiv dungx bieqc mienh nzauh nyiemv nyei biauv fai mingh tengx mienh nyiemv fai tengx ninh mbuo nzauh
 ziouv gorngv
weic zuqc yie yiem naaiv deix baeqc fingx zungv zorqv yie nyei baengh orn caux yie ziepc zuoqv hnamv mienh nyei jauv caux korv lienh mienh nyei hnyouv cuotv mi aqv
liemh zoux hlo zoux faix zungv zuqc yiem naaiv norm deic bung daic
 maiv maaih haaix dauh biopv fai weic ninh mbuo nzauh nyiemv
 fai gaatv sin fai teix m nqorngv weic ninh mbuo nzauh
maiv maaih haaix dauh mbenc nyanc hopv tengx weic mienh daic nzauh nyiemv nyei mienh jaiv nzauh
 liemh weic ninh mbuo nyiemv die fai maa
 maiv maaih haaix dauh bun zaanv diuv orn ninh mbuo nyei hnyouv
meih yaac maiv dungx bieqc zoux jorm mbenc nyanc nyei biauv caux ninh mbuo zueiz jienv nyanc
 zueiz jienv hopv
weic zuqc nernh jiex nyei ziouv
 i saa laa en nyei tin hungh
 hnangv naaiv gorngv
yiem meih mbuo ziangh jienv nyei hnoi nyieqc
 yie oix dorng jienv meih mbuo bun zoux jorm
 zoux nauc nyitc nyei qiex
 caux siang laangh siang mbuangz nyei qiex
 yiem naaiv norm deic bung sekv nzieqc
meih zorqv naaiv deix yietc zungv waac mbuox naaiv deix baeqc fingx nyei ziangh hoc
 ninh mbuo oix naaic meih
  ziouv weic haaix diuc gorngv oix bun yie mbuo zuqc naaiv deix yietc zungv zeqc naanc
 yie mbuo zoux haaix nyungc orqv sic
 yie mbuo baamz haaix nyungc zuiz dorngc ziouv
 yie mbuo nyei tin hungh
wuov zanc meih oix zuqc mbuox ninh mbuo
 ziouv gorngv
  se laaix meih mbuo nyei ong taaix guangc yie mingh gan nyiec nyei zienh ziouc fu sux
 baaix wuov deix zienh
 ninh mbuo guangc yie
 maiv ei jienv yie nyei leiz latc zoux
mv baac meih mbuo zoux gauh waaic jiex meih mbuo nyei ong taaix weic zuqc gorqv mienh ei jienv gorqv mienh ganh orqv nyei eix zoux hnyouv ngaengc
 maiv kangv muangx yie
weic naaiv yie oix zorqv meih mbuo yiem naaiv norm deic bung cuotv mingh taux meih mbuo caux meih mbuo nyei ong taaix maiv hiuv jiex nyei deic bung
 yiem wuov meih mbuo ziouc ziangh hnoi ziangh muonz fu sux nyiec nyei zienh
 weic zuqc yie maiv zoux haaix nyungc korv lienh meih mbuo
ziouv gorngv
hnoi nyieqc oix taux
 maiv maaih mienh aengx gorngv
  yie ziangv jienv ziangh jienv nyei ziouv
 dongh dorh i saa laa en mienh cuotv i yipv deic bung wuov dauh
mv baac ninh mbuo oix gorngv
yie ziangv jienv ziangh jienv nyei ziouv
 dongh dorh i saa laa en mienh yiem baqv bung nyei dorngx
 caux yie zunc ninh mbuo mingh taux nyei norm norm guoqv nzuonx daaih
  weic zuqc yie oix dorh ninh mbuo nzuonx daaih yiem dongh zinh ndaangc yie jiu bun ninh mbuo nyei ong taaix nyei deic bung
ziouv gorngv
yie oix heuc zorqv mbiauz mienh camv nyei daaih
 ninh mbuo ziouc mingh zorqv naaiv deix mienh
 nqa haav yie yaac heuc zunc orv mienh camv nyei daaih
 ninh mbuo ziouc mingh norm norm domh mbong fiuv mbong caux la bieiv qangx zorqv ninh mbuo
weic zuqc yie nyei m zing mangc jienv ninh mbuo zoux nyei yietc zungv jauv
 ninh mbuo bingx maiv jienv yie
 ninh mbuo nyei zuiz yaac bingx yie nyei m zing maiv mbueiz
yie oix weic ninh mbuo zoux nyei orqv sic caux ninh mbuo nyei zuiz buih i gouv
 laaix ninh mbuo bun ninh mbuo nyei gamh nziev haic
 maiv maaih maengc nyei miuc fangx zoux bun yie nyei deic bung maaih uix
 yaac bun yie nzipc nyei buonc maaih ninh mbuo nyei youx haic nyei ga naaiv buangv
ziouv  aac
 meih se yie nyei qaqv caux yie wuonv nyei dorngx
 yiem zuqc kouv nyei hnoi benx yie ndaauh kaux nyei dorngx
 maanc guoqv mienh oix yiem jomc lungh ndiev daaih lorz meih gorngv
yie mbuo nyei ong taaix nzipc nyei buonc se jaav nyei zienh
 se maiv lamh longc
 tengx maiv duqv haaix nyungc nyei ga naaiv
baamh mienh haih weic ganh zeix zienh fai
 naaiv maiv zeiz zienh
weic naaiv yie oix bun ninh mbuo hiuv duqv
 naaiv nzunc yie oix bun ninh mbuo hiuv duqv yie nyei qaqv
 caux yie ndongc haaix henv
 ninh mbuo ziouc hiuv duqv yie nyei mbuox se ziouv
