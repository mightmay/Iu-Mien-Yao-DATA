mangc maah
 maaih dauh hungh diex oix hnyouv zingx nyei gunv
 maaih domh jien oix baengh fim nyei gunv
dauh dauh mienh ziouc hnangv norm dorngx bingx nziaaux
 yaac benx bingx mbiungc nziaaux nyei dorngx
 yaac hnangv ndoqv liouc ndau nqaai
 hnangv torngv laangh nyei la bieiv yiem deic bung haanz
wuov zanc haih mangc duqv buatc nyei mienh nyei m zing maiv njipv
 muangx duqv haiz nyei mienh nyei m normh yaac muangx duqv haiz aqv
nzuih siepv nyei mienh haih hnamv duqv tong yaac bieqc hnyouv
 a lanh nyei mienh haih gorngv waac mbiaangc yaac mengh nyei
yiem naaiv mingh mienh maiv taaih mienh hngongx mienh zoux hlo
 yaac maiv taaih zoux waaic sic nyei mienh
weic zuqc hngongx nyei mienh gorngv hngongx nyei waac
 hnyouv kungx hnamv zoux orqv sic hnangv
 ninh zoux sic maiv horpc tin hungh yaac gorngv dorngc ziouv  nyei jauv
 weic bun hnyouv sie nyei mienh ngorc jienv yiem
 bun jaang nqaatv nyei mienh maiv duqv wuom hopv
zoux waaic sic nyei mienh nyei za eix se orqv haic
 kungx daav cuotv orqv nyei za eix hnangv weic longc gorngv baeqc nyei jauv bun mienh jomc mienh zuqc mietc
 maiv gunv dangx donx nyei mienh tov nyei waac horpc
mienh longx mienh daav longx nyei za eix
 ninh kungx zoux jienv longx nyei sic mingh
meih mbuo kuh yiem kuh nyanc nyei m sieqv dorn aac
 jiez daaih muangx yie nyei qiex
 buangv eix nyei sieqv aac
 baeng m normh muangx yie oix gorngv nyei waac
buangv eix nyei m sieqv dorn aac
 aengx jiex yietc hnyangx lengh meih ziouc hnyouv huaang
 sin zinx
 weic zuqc a ngunc huingx maiv maaih biouv
 siou biouv nyei ziangh hoc yaac maiv taux
meih mbuo kuh yiem kuh nyanc nyei m sieqv dorn aac
 oix zuqc sin zinx
 meih mbuo buangv eix nyei sieqv aac
 oix zuqc hnyouv huaang nyanh nyanh nyei
 jaiv nqoi lui houx
 sai jienv la maah ndie cou
meih mbuo oix zuqc weic meih mbuo longx haic nyei lingh deic caux ziangh duqv gitv nyei a ngunc hmei nzuei la kuotv
oix zuqc weic yie nyei baeqc fingx nyei ndau kungx cuotv njimv cou njimv muonc
 yaac weic njien youh nyei zingh caux yietc zungv orn lorqc nyei biauv nzauh nyiemv
hungh dinc oix zuqc guangc huaang
 maaih baeqc fingx camv nyei zingh kungx nzengc mi aqv
 mbong aiv weih wuonv nyei dorngx caux laauh oix zuqc yietc liuz benx ndau huaang
 zoux hieh lorh a hneiv nyei dorngx caux yungh guanh nyei miev ciangv
zuov taux singx lingh yiem gu nguaaic dox njiec yie mbuo
 ndau huaang ziouc tiuv benx ndau longx
 ndau longx yaac buatc hnangv ndiangx lomc
baengh fim nyei jauv ziouc yiem deic bung huaang
 zoux horpc nyei jauv yaac yiem ndau longx
zoux horpc nyei jauv bun mienh maaih baengh orn
 zoux horpc nyei jauv cuotv taaix baengh nyei sic caux maaih lamh kaux dorngx weic yietc liuz
yie nyei baeqc fingx duqv yiem baengh orn nyei dorngx
 duqv yiem wuonv nyei biauv
 sekv nzieqc nyei hitv kuonx dorngx
maiv gunv duih borqc njiec mborqv ndiangx lomc mbaang
 zingh yaac zuqc baaic nzengc
meih mbuo yiem diuh diuh ndoqv hlen zuangx ga naaiv
 bungx meih mbuo nyei ngongh caux lorh sueih jienv mingh nyanc miev
 naaiv nyungc mienh ziouc maaih orn lorqc
