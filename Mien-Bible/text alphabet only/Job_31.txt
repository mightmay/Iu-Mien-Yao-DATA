yie caux yie nyei m zing laengz jiez ngaengc waac
 wuov nyungc yie hnangv haaix nor haih hanc cing nzengc nyei sieqv
yiem gu nguaaic nyei tin hungh oix bun yie duqv nyei buonc se haaix nyungc
 yiem hlang nyei dorngx nernh jiex wuov dauh oix bun yie duqv nzipc haaix nyungc
ninh maiv zeiz oix bun zoux maiv horpc nyei mienh zuqc zeqc naanc
 yaac bun baamz zuiz nyei mienh zuqc sic fai
ninh maiv zeiz mangc yie mingh nyei jauv yaac saauv yie nyei norm norm zaux mbiec fai
se gorngv yie zoux jaav nyei jauv
 yie nyei zaux yaac siepv siepv nyei mingh nduov mienh
tov tin hungh nziang yie yiem baengh fim nyei tin baengh nziangx
 ninh ziouc hiuv duqv yie maiv zoux dorngc
se gorngv yie nyei zaux mbiec yangh pien zien jauv
 yie nyei hnyouv yaac gan yie nyei m zing
 se gorngv yie nyei buoz maaih haaix nyungc zuiz guoqv jienv
gunv bun yie zuangx yaac bun ganh dauh nyanc
 yaac tov weic yie cuotv daaih nyei gaeng zuangx liemh nzungh baeng cuotv
se gorngv yie nyei hnyouv zuqc baeng mingh lorz m sieqv dorn
 yie yaac bingx jienv yiem yie nyei juangc laangz mienh nyei gaengh ndaangc zuov
gunv bun yie nyei auv weic ganh dauh m jangc dorn morc mbuonv
 yaac bun ninh caux ganh dauh m jangc dorn bueix
hnangv naaic za gengh waaic nyei sic
 siemv zuiz jien zungv oix zuqc dingc zuiz
weic zuqc naaiv nyungc zuiz benx douz buov taux zuqc mietc nyei dorngx
 yaac bun yie duqv daaih nyei yietc zungv zuqc buov qui
se gorngv yie nyei nouh gauv nouh beiz daaih gox yie
 yie mangc piex maiv muangx ninh mbuo gox nyei waac
wuov nyungc tin hungh jiez daaih naaic yie oix zuqc hnangv haaix nor zoux
 ninh zaah naaic yie nyei ziangh hoc yie oix zuqc hnangv haaix nor dau
zeix yie yiem maa nyei ga sie wuov dauh fih hnangv nyei zeix ninh maiv zeiz
 yaac dongh naaiv dauh tin hungh bun yie mbuo yiem maa nyei ga sie zeix daaih maiv zeiz
se gorngv yie ngaengc jienv maiv tengx dongh mienh jomc mienh oix duqv nyei
 fai bun auv guaav nyei m zing baeqc baeqc mangc
se gorngv yie ganh nyanc yie maaih nyei diqv dien
 guh hanh fu jueiv yaac maiv duqv nyanc
weic zuqc ninh lunx nyei ziangh hoc yie dorh ninh hlo daaih hnangv benx ninh nyei die nor
 ninh yiem maa nyei ga sie cuotv daaih yie goux ninh
se gorngv yie buatc haaix dauh daic laaix maiv maaih lui houx zuqv
 fai buatc dangx donx nyei mienh maiv maaih haaix nyungc torngv sin
se gorngv yie maiv bun ninh duqv yie nyei ba gi yungh nyei biei tengx ninh siouv
 ninh nyei hnyouv ziouc maiv buang waac bun yie
se gorngv yie hiuv duqv yiem zingh gaengh ndaangc nyei sic dorngh maaih mienh tengx yie
 yie ziouc sung buoz zeix guh hanh fu jueiv
tov bun yie nyei mba dauh caux mbungv zeih ndutv mingh
 yaac bun yie nyei buoz yiem mbungv daaux nauv ndutv
weic zuqc tin hungh bun daaih nyei zeqc naanc bun yie gamh nziex haic
 yaac weic ninh nyei haangh daauh yie maiv haih zoux naaiv nyungc sic
se gorngv yie longc jiem zoux yie kaux nyei dorngx
 aengx mbuox zien jiem
  meih benx yie kaux wuonv nyei dorngx
se gorngv yie weic yie maaih zinh zoih bungx zuoqc
 fai weic yie nyei buoz zornc duqv camv njien youh
se gorngv yie buatc mba hnoi ziux cuotv njang
 fai buatc hlaax nyei njang laangc jiex gu nguaaic
yie nyei hnyouv beic ndiev zuqc yuoqc
 yie nyei nzuih zom yie nyei buoz bun cing taaih ninh mbuo
naaiv yaac benx siemv zuiz jien oix zuqc dingc nyei zuiz
 weic zuqc yie maiv ziepc zuoqv nyei zoux bun yiem hlang jiex nyei tin hungh
se gorngv yie buatc nzorng yie wuov deix zuqc baaic
 buatc ninh mbuo zuqc orqv sic ziouc njien youh a hneiv
yie zungv maiv bun yie nyei nzuih baamz zuiz
 zioux bun ninh zuqc daic
se gorngv yiem yie nyei ndopv liuh nyei mienh maiv gorngv
  maaih haaix dauh maiv duqv nyanc ninh nyei ziouv nyei nyanc hopv beuv
yiem go daaih nyei mienh maiv zuqc yiem hei horngc jiex muonz
 yie nyei gaengh koi nqoi zipv jiex jauv nyei mienh
se gorngv yie bingx yie baamz nyei zuiz hnangv aa ndam
 zorqv zuiz bingx jienv yie nyei hnyouv
weic zuqc yie gamh nziex zuangx mienh camv
 yaac gamh nziex douh zong mienh mangc piex yie
 yie ziouc maiv ko lo yaac maiv cuotv gaengh ka ndau
o feix duqv maaih dauh muangx yie
naaiv yie faaux yie nyei mbuox
 tov nernh jiex wuov dauh dau yie
 tov gox yie wuov dauh zorqv gox nyei waac fiev jienv
yie ziouc an jienv yie nyei mba dauh
 yaac ndongx jienv hnangv hungh ningv
yie oix gorngv mengh mbuox tin hungh yie zoux nyei yietc zungv
 yie ziouc hnangv zoux hlo nyei mienh bieqc taux ninh nyei nza hmien
se gorngv yie nyei ndau gox yie
 laih nyei ndau zuonx lomh nzoih nyiemv
se gorngv yie nyanc ndau nyei gaeng zuangx yaac maiv cuotv nyaanh
 bun loz ndau ziouv guangc maengc
tov bun njimv cuotv div mbiauh witv
 bun miev zueix cuotv div mbiauh mbaali
 yopv gorngv nyei waac nzengc mi aqv
