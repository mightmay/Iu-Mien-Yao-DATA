yopv ziouc dau
feix duqv haih zorqv yie nzauh faanh nyei jauv daaih nziang
 yie nyei yietc zungv kouv naanc an jienv tin baengh nziangx
zungv gauh hniev koiv nyei saa ziou
 weic naaiv yie nyei waac beqv nyei
weic zuqc nernh jiex wuov dauh nyei forng cang yiem yie nyei sin
 forng cang nyei ndie doqc biaux gormx sin
 yie zuqc tin hungh longc nyungc nyungc haeqv yie
hieh lorh maaih miev nyanc
 ninh heuc nyei fai
 ngongh maaih mbiauh nqaauv nyanc
 ninh heuc nyei fai
maiv maaih mueix nyei ga naaiv maiv an nzauv haih nyanc duqv nyei fai
 jaux orv maaih haaix nyungc mueix doc fai
weic yie naaiv se gamh nziev nyei ga naaiv
 yie nyei hnyouv siouc maiv duqv
feix duqv ziux yie tov nyei yie gengh haih duqv
 tin hungh yaac oix ceix bun dongh yie oix duqv nyei
feix duqv tin hungh hlienx yie huv muonc
 sung ninh nyei buoz pai yie guangc
hnangv naaic zoux haih orn yie nyei hnyouv
 maiv gunv yie nyei baengc siem yie zungv njien youh nyei tiux
 weic zuqc yie maiv ngaengc cing nzengc wuov dauh nyei waac
yie maaih haaix nyungc qaqv bun yie corc haih zuov jienv
 yie nyei setv mueiz hnangv haaix nor
 yie cingx daaih oix zuqc maaih noic diev
yie nyei qaqv se la bieiv nyei qaqv fai
 yie nyei orv sin benx dongh siqv fai
yie ganh zungv maiv maaih qaqv tengx yie ganh aqv
 yie yaac jomc za eix mi aqv
haaix dauh duqv eix maiv zoux longx bun ninh nyei loz gaeng doic
 wuov dauh guangc
 maiv taaih nernh jiex nyei tin hungh
yie nyei gorx youz nduov yie hnangv wuom seix
 aengx hnangv ndoqv zuonx haih nqaai nzengc
ndoqv gitv sorng ziouc hmuangx
 sorng yaac ndui gu nguaaic torngv jienv
yuoqv nyei ziangh hoc sorng yuqc mi aqv
 nyutc jorm ziouc mitc nzengc
 maiv yiem ninh nyei dorngx
gapv doic cuotv jauv nyei mienh leih ninh mbuo nyei jauv
 ninh mbuo bieqc deic bung huaang ziouc zuqc mietc
yiem temaa deic gapv doic cuotv jauv nyei mienh lorz wuom
 qe mbaa nyei jiex jauv saeng eix mienh maaih lamh hnamv
ninh mbuo maaih lamh hnamv haih duqv mv baac maiv duqv aqv
 mingh taux wuov ninh mbuo ziouc hnyouv lunc nzengc
ih zanc meih mbuo weic yie se hnangv naaic aqv
 meih mbuo buatc yie zuqc kouv nyei sic ziouc haeqv meih mbuo gamh nziex
yie gorngv jiex  tov meih mbuo bun zingh nyeic yie 
 fai  longc meih mbuo nyei zinh zoih nzuiz nyaanh hmuangx bun yie 
fai yie gorngv jiex  njoux yie biaux ndutv yie nyei win wangv nyei buoz ndiev 
 fai  zuoqc yie yiem zeix mienh nyei mienh nyei buoz ndiev cuotv daaih 
njaaux yie maah
 yie ziouc maiv ko lo
 tov bun yie bieqc hnyouv yie hnangv haaix nor zoux dorngc
zingx nyei waac maaih hatc maaz hlo
 meih mbuo gorngv hemx mv baac gorngv hemx haaix nyungc
maiv lamh hnamv nyei mienh gorngv nyei waac se hnangv nziaaux nor
 wuov nyungc meih mbuo weic haaix diuc oix dau wuov deix waac
meih mbuo zungv dingc maengc mangc weic duqv guh hanh fu jueiv
 yaac maaic ganh nyei loz gaeng doic weic duqv nyaanh
ih zanc tov meih mbuo mangc yie
 yie maiv dorng jienv meih mbuo gorngv baeqc
tov meih mbuo aengx hnamv nzunc
 maiv dungx zoux maiv baengh fim
 ih zanc tov aengx hnamv nzunc
 oix zuqc bun cing yie zoux duqv zingx nyei
yie gorngv nyei waac maaih haaix nyungc dorngc fai
 meih mbuo hnamv daaih yie maiv haih seix maiv cuotv zeqc naanc
