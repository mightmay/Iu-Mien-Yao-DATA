longc suonc nyei waac dau bun qiex jiez nyei jauv fiu
 mv baac longc ciouv nyei waac cuoqv mienh qiex jiez
cong mengh mienh nyei nzuih gorngv cuotv longx nyei wuonh zaang
 mv baac mienh hngongx mienh gorngv cuotv hngongx nyei waac
ziouv nyei m zing mangc jienv norm norm dorngx
 zuov mangc jienv orqv mienh caux kuv mienh
nzuih gorngv suonc nyei waac bun mienh maaih maengc ziangh
 mv baac gorngv buv longh buv dangv nyei waac bun mienh nyei mba nziu mbaaix
mienh hngongx mienh mangc piex die njaaux nyei waac
 mv baac haaix dauh muangx gorngv hemx nyei waac se guai nyei
kuv mienh nyei biauv maaih zinh zoih camv
 orqv mienh duqv daaih nyei leic bun ninh zuqc kouv
cong mengh mienh nyei nzuih zunh cuotv wuonh zaang nyei waac
 mv baac mienh hngongx mienh nyei hnyouv zungv maiv hnangv naaic
ziouv gamh nziev haic orqv mienh fongc horc ziec nyei ga naaiv
 mv baac hnyouv zingx mienh daux gaux nyei waac bun ninh a hneiv
ziouv gamh nziev haic orqv mienh nyei jauv louc
 mv baac ninh hnamv gan zoux horpc nyei jauv wuov deix
haaix dauh guangc longx nyei jauv ziouc zuqc dingc zuiz hniev
 haaix dauh nzorng gorngv njaaux nyei waac ziouc zuqc daic aqv
yiemh gen caux zuqc mietc nyei mienh yiem nyei dorngx
 ziouv nyei m zing mangc duqv buatc nyei
 baamh mienh nyei hnyouv ninh gauh mangc duqv buatc ndongc haaix camv
huotv mienh nyei mienh maiv oix mienh gorngv hemx
 ninh yaac maiv mingh lorz cong mengh mienh
hnyouv njien youh
 hmien ziouc njang
 mv baac hnyouv nzauh kouv
 mba nziu haih mbaaix
haih mengh baeqc nyei mienh longc hnyouv lorz wuonh zaang
 mv baac mienh hngongx mienh longc hngongx nyei jauv dorngx nyanc hopv
zuqc kouv naanc nyei mienh hnoi hnoi nzauh
 mv baac hnyouv njien youh nyei mienh se hnangv zanc zanc zoux jorm
maaih zinh zoih zoqc yaac taaih ziouv se gauh longx maaih zinh zoih camv mv baac nzauh faanh
juangc jienv nyanc lai maeng
 laanh yaac hnamv laanh se gauh longx juangc jienv nyanc ngongh dorn junc nyei orv mv baac laanh nzorng laanh
ga qiex beqv nyei mienh coqv cuotv nzaeng jaax nyei sic
 mv baac nyienz jienv ga qiex nyei mienh bun nzaeng jaax nyei jauv dingh njiec
mienh lueic mienh nyei jauv hnangv maaih njimv mbiorngz buangv
 mv baac hnyouv zingx mienh nyei jauv se hlo yaac yuonh nyei
cong mengh nyei dorn bun ninh nyei die a hneiv
 mv baac mienh hngongx mienh mangc piex ninh nyei maa
maiv hiuv haaix nyungc nyei mienh a hneiv ninh hngongx nyei sic
 mv baac haih mengh baeqc nyei mienh gan jienv zoux horpc nyei jauv mingh
maiv duqv caangh laangh ndaangc
 daav nyei za eix zoux maiv cuotv aqv
 mv baac maaih caangh laangh nyei mienh camv
 ziouc zoux duqv cuotv
dau duqv mienh horpc ziouc haiz njien youh nyei
 gorngv duqv joux waac horpc ziangh hoc za gengh longx haic
cong mengh mienh yangh ziangh maengc nyei jauv faaux
 weic tengx ninh simv nqoi njiec ga ndiev yiemh gen
ziouv caeqv zoux maux mienh nyei biauv
 mv baac liepc wuonv auv guaav nyei deic jaaix
ziouv youx haic orqv mienh hnamv nyei sic
 mv baac ziouv a hneiv haic cing nzengc mienh gorngv nyei waac
haaix dauh mauv duqv maiv baengh fim nyei leic ziouc bun ninh nyei biauv zong mienh zuqc kouv
 mv baac haaix dauh nzorng nyaanh hmuangx nyei sic ziouc duqv maengc ziangh
kuv mienh nyei hnyouv hnamv ziangx hnangv haaix nor dau
 mv baac orqv mienh nyei nzuih kungx gorngv cuotv orqv nyei waac
ziouv  leih orqv mienh go
 mv baac ninh muangx haiz kuv mienh nyei waac
m zing njang bun mienh nyei hnyouv a hneiv
 kuv fienx yaac bun mbungv nyiemz
haaix dauh baeng m normh muangx bun mienh duqv maengc ziangh nyei gorngv hemx waac
 wuov dauh ziouc yiem cong mengh mienh mbu ndongx
haaix dauh maiv kangv muangx njaaux nyei waac ziouc mangc piex ninh ganh
 mv baac haaix dauh a hneiv muangx kuinx nyei waac ziouc duqv bieqc hnyouv aqv
taaih ziouv ziouc njaaux mienh maaih cong mengh
 oix zuqc nyiemc ganh zoux faix cingx daaih haih duqv mienh taaih
