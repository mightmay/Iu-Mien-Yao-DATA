yopv aengx borqv jienv gorngv ninh nyei jauv louc
 ninh gorngv
o feix duqv yie nyei maengc haih nzuonx daaih hnangv zinh ndaangc nyei hlaax nyieqc
 hnangv tin hungh goux jienv yie wuov deix hnoi
wuov zanc ninh nyei dang ziux jienv yie nyei m nqorngv gu nguaaic
 ninh nyei njang ziux yie yangh hmuangx nyei dorngx
wuov zanc yie lunx
 henv nyei ziangh hoc
 tin hungh zoux yie nyei doic yaac beu jienv yie nyei ndopv liuh
nernh jiex wuov dauh corc caux yie yiem
 yie nyei naamh nyouz yaac weih gormx yie
yie yangh nyei jauv zungv maaih ngongh nyorx nzaaux zaux
 la bieiv yaac weic yie liouc cuotv ga lanv youh hnangv ndoqv nor
yie cuotv taux zingh gaengh nyei ziangh hoc
 yiem domh zuangx zaamc zueiz jienv yie nyei weic
mienh lunx mienh buatc yie ziouc simv nqoi
 mienh gox mienh souv jiez daaih
baeqc fingx nyei bieiv zeiv maiv ko lo
 longc buoz buang jienv ganh nyei nzuih
maaih mengh dauh nyei mienh yaac sekv nzieqc nyei
 ninh mbuo nqapc jienv nzuih
 maiv ko lo
da faanh m normh haiz nyei mienh
 ninh mbuo gorngv yie maaih orn lorqc
 m zing buatc wuov deix yaac taaih yie
weic zuqc yie tengx heuc jienv tov nyei mienh jomc mienh caux maiv maaih mienh tengx nyei guh hanh fu jueiv
aav lamh zuqc mietc nyei mienh buang waac bun yie
 yie yaac bun auv guaav nyei hnyouv duqv njien youh nyei baaux nzung
yie longc zoux horpc nyei jauv dorngx lui zuqv
 yie zoux baengh fim nyei sic dorngx domh lui ndaauv caux m nqorngv beu
yie zoux m zing maengh mienh nyei m zing
 yaac zoux zaux mbai mienh nyei zaux
yie dorngx mienh jomc mienh nyei die
 yaac tengx dongh yie maiv hiuv nyei mienh mbenc ninh mbuo nyei sic
yie mborqv nauv mienh waaic mienh nyei nyaah ngau
 yaac aapv ninh bungx guangc nyaah ngaatc jienv nyei ga naaiv
wuov zanc yie hnamv
  yie duqv yiem yie ganh nyei biauv daic
 aengx jaa yie nyei hnoi nyieqc ndongc saa ziou camv
yie hnangv diuh ndiangx maaih nzungh ndaauv jienv mingh taux wuom
 yaac maaih mbiungc suiv ziangh muonz yiem yie nyei nquaah
mienh zanc zanc taaih yie
 yie nyei qaqv yaac zanc zanc henv
 maiv tuix
mienh muangx yie yaac zuov jienv
 sekv nzieqc nyei muangx yie caangh laangh nyei waac
yie gorngv liuz ninh mbuo maiv ko lo
 yie nyei waac hnangv mbiungc suiv nor
 ndiepv ninh mbuo
ninh mbuo zuov yie hnangv zuov mbiungc
 yaac morngx nqoi nzuih hnangv zuov cun gen mbiungc
ninh mbuo hnyouv mau nyei ziangh hoc
 yie zoux hmien njang nyei jatv
 ninh mbuo buatc yie nyei hmien njang
 jatv
 ziouc tengx ninh mbuo maiv nzauh
yie zoux ninh mbuo nyei bieiv zeiv
 yaac ginv jauv bun ninh mbuo yangh
 yie hnangv hungh diex yiem ninh nyei jun baeng guanh mbu ndongx
 yaac hnangv dauh orn hnyouv nyei mienh orn nzauh nyiemv nyei mienh nyei hnyouv
