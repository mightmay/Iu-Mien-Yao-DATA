o i saa laa en mienh aah
 nzuonx daaih lorz ziouv
 meih mbuo nyei tin hungh
 weic zuqc laaix meih mbuo nyei zuiz nipc meih mbuo ndiqv zuqc ndorpc
oix zuqc dorh jienv nyiemc zuiz nyei waac nzuonx daaih lorz ziouv
  oix zuqc gorngv mbuox ninh
tov zorqv nqoi yie mbuo nyei yietc zungv zuiz
 tov zipv longx yie mbuo
 yie mbuo ziouc longc yie mbuo nyei waac fongc horc dorngx longc ngongh gouv ziec
atc si lie maiv haih njoux yie mbuo
 yie mbuo maiv duqv geh maaz
 yie mbuo maiv aengx gorngv mbuox yie mbuo ganh nyei buoz zoux daaih nyei ga naaiv
  meih se yie mbuo nyei tin hungh
  weic zuqc guh hanh fu jueiv haih kaux ziouv  duqv ninh korv lienh
yie oix zorc ninh mbuo maiv ziepc zuoqv nyei jauv
 yie oix longc nzengc hnyouv hnamv ninh mbuo
 weic zuqc yie ga qiex fiu
 maiv qiex jiez ninh mbuo aqv
yie ziouc weic i saa laa en hnangv mbiungc suiv
 ninh ziouc hnangv baeqc horqc biangh nqoi daaih
 ninh yaac njiec nzungh hnangv le mbaa norn nyei si ndaa zongh ndiangx
ninh nyei cunx oix hiaangx jienv mingh
 ninh ziouc nzueic hnangv ga lanv ndiangx
 ninh yaac maaih ndaang nyei qiex hnangv le mbaa norn nyei si ndaa zongh ndiangx
ninh mbuo oix nzuonx daaih yiem jienv yie nyei dongh linh ga ndiev
 ninh mbuo yaac duqv longx jienv faaux hnangv huingx
 ninh mbuo duqv nqoi biangh hnangv a ngunc hmei
 yaac maaih qiex ndaang hnangv le mbaa norn nyei a ngunc diuv
o e faa im aac
 yie caux miuc fangx maaih haaix nyungc guen zuqc
 se yie ganh dau yaac goux jienv meih mbuo
 yie hnangv zanc zanc nyiemz nyei zongh ndiangx
 meih mbuo nyei fuqv yiem yie daaih
haaix dauh maaih cong mengh bun ninh bieqc hnyouv naaiv deix waac
 haaix dauh haih samx duqv cuotv
 bun ninh hiuv duqv naaiv deix sic
 weic zuqc ziouv nyei jauv se horpc nyei
 kuv mienh yaac gan naaiv diuh jauv yangh
 mv baac zuiz mienh yiem naaiv diuh jauv ndiqv zuqc ndorpc
