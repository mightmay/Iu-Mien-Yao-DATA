+ yiem meih mbuo nyei deic bung maiv dungx zoux haaix nyungc miuc fangx fai liepc haaix nyungc nyei fangx zeiv fai la bieiv ndiouh fai zuqc daaih nyei la bieiv weic ganh gueic njiec baaix
 yie se ziouv
  meih mbuo nyei tin hungh
+ oix zuqc gan longx yie nyei norm norm dingh gong hnoi
 yaac oix zuqc taaih yie nyei singx dinc
 yie se ziouv
+ se gorngv meih mbuo gan longx yie nyei lingc
 muangx longx yie nyei leiz
 yaac ei jienv zoux
yie oix ziux cun ciou bun lungh duih mbiungc
 ndau ziouc cuotv gaeng zuangx
 biouv ndeic nyei ndiangx yaac oix ziangh biouv
mborqv mbiauh ziouc duqv mborqv taux gaeqv a ngunc biouv nyei ziangh hoc
 gaeqv a ngunc biouv yaac duqv gaeqv taux aengx zuangx ga naaiv nyei ziangh hoc
 meih mbuo ziouc maaih nyanc maaih hopv beuv
 meih mbuo yaac duqv baengh orn nyei yiem meih mbuo nyei deic bung
+ yie oix bun wuov norm deic bung taaix baengh
 meih mbuo oix duqv bueix njiec yaac maiv maaih haaix dauh bun meih mbuo gamh nziex
 yie oix bun wuov norm deic bung ciouv nyei hieh zoih zutc nzengc
 meih mbuo nyei deic bung yaac maiv maaih mborqv jaax nyei sic
meih mbuo oix zunc meih mbuo nyei win wangv
 ninh mbuo ziouc yiem meih mbuo nyei wuov ndaangc maengx zuqc nzuqc ndaauv daix
meih mbuo biaa dauh oix zunc yietc baeqv dauh
 yietc baeqv dauh oix zunc yietc waanc dauh
 meih mbuo nyei win wangv ziouc yiem meih mbuo nyei wuov ndaangc maengx zuqc nzuqc ndaauv daix
+ yie oix jangx meih mbuo
 ceix fuqv bun meih mbuo maaih zeiv fun hiaangx jienv faaux
 yaac oix ei jienv yie caux meih mbuo liepc jiez nyei ngaengc waac
meih mbuo corc nyanc jienv loz mbiauh
 zungv oix zuqc zorqv cuotv loz nyei weic bun maaih dorngx dapv siang nyei
yie oix liepc yie yiem nyei dorngx yiem meih mbuo mbu ndongx
 yie yaac maiv nzorng meih mbuo
yie oix yiem meih mbuo mbu ndongx yaac zoux meih mbuo nyei tin hungh
 meih mbuo yaac oix zoux yie nyei baeqc fingx
yie se ziouv
  meih mbuo nyei tin hungh
 dongh dorh meih mbuo cuotv i yipv deic bung daaih weic bun meih mbuo maiv zuqc zoux i yipv mienh nyei nouh
 yie wuotv nauv meih mbuo nyei ndiangx gaaz bun meih mbuo duqv souv zaqc daaih yangh jauv
+ mv baac se gorngv meih mbuo maiv muangx yie
 yaac maiv ei yie nyei diuh diuh leiz latc zoux
yaac se gorngv meih mbuo ngaengc jienv yie nyei lingc
 youx yie hatc nyei waac
 maiv gan yie nyei yietc zungv leiz
 ziouc bun yie nyei ngaengc waac ndortv
yie oix hnangv naaiv nor zoux bun meih mbuo
 yie oix bun meih mbuo liemh zeih zuqc domh heiv sic
 butv baengc ngaaiz
 butv sin jorm baengc
 m zing gunv zoux gunv mbuov
 maengc manc manc kou nqaai nzengc
 meih mbuo yaac baeqc baeqc zuangx ga naaiv weic zuqc meih mbuo nyei win wangv oix daaih nyanc nzengc
yie oix mbienv hmien bun meih mbuo
 meih mbuo ziouc suei meih mbuo nyei win wangv
 nzorng meih mbuo wuov deix oix duqv gunv meih mbuo
 meih mbuo oix biaux maiv gunv maiv maaih haaix dauh zunc nqaang
+ se gorngv meih mbuo buangh liuz ndongc naaic nyei sic corc maiv muangx yie
 yie ziouc ziux meih mbuo zoux nyei dingc zuiz taux siec gouv
yie oix mietc nzengc meih mbuo hnyouv ngaengc
 zoux maux nyei qaqv
 yie oix bun lungh haanz
 bun ndau mbang ngaengc nyei
meih mbuo ziouc baeqc baeqc ndortv qaqv
 weic zuqc meih mbuo nyei ndau maiv cuotv gaeng zuangx
 wuov norm deic bung nyei ndiangx yaac maiv ziangh biouv
+ se gorngv meih mbuo corc ngaengc jienv maiv kangv muangx yie
 yie ziouc bun zeqc naanc hoic meih mbuo ziux meih mbuo zoux nyei jaa dingc zuiz taux siec gouv
yie oix bun hieh zoih bieqc meih mbuo mbu ndongx
 ninh mbuo oix betv meih mbuo nyei fu jueiv
 naqv meih mbuo nyei saeng kuv
 bun meih mbuo nyei mienh zoqc nzengc
 meih mbuo nyei jauv zungv zuqc benx jauv huaang
+ se gorngv hnangv naaiv nor mborqv njaaux mv baac meih mbuo corc maiv muangx yie
 corc ngaengc jienv yie
yie ganh oix ngaengc jienv meih mbuo
 weic meih mbuo zoux nyei zuiz bun meih mbuo zuqc kouv taux siec nzunc
laaix meih mbuo bungx ndortv caux yie laengz nyei ngaengc waac
 yie oix bun meih mbuo zuqc mborqv jaax nyei sic jaauv win
 se gorngv meih mbuo gapv zunv yiem zingh gu nyuoz
 yie oix bun meih mbuo butv domh wuon baengc
 meih mbuo zungv oix zuqc jiu bun yiem meih mbuo nyei win wangv nyei buoz ndiev
yie zoux bun meih mbuo nyei laangh ziqc dangx wuov zanc
 ziepc dauh m sieqv dorn oix juangc yietc norm nzox ziqv njuov
 njuov yaac oix zuqc ziux hniev daauh nziang bun nqoi
 meih mbuo duqv nyanc yaac nyanc maiv beuv
+ se gorngv zuqc ndongc naaic meih mbuo corc maiv muangx yie
 ngaengc jienv yie
yie ziouc qiex jiez
 haic
 ngaengc jienv meih mbuo
 weic meih mbuo zoux nyei dingc zuiz taux siec nzunc
meih mbuo ziouc nyanc meih mbuo nyei dorn nyei orv
 nyanc meih mbuo nyei sieqv nyei orv
yie yaac oix mietc meih mbuo yiem hlang zaangc zienh nyei dorngx
 zoux baaic meih mbuo nyei buov hung dieh yaac zorqv meih mbuo nyei sei zoi an jienv mbaang wuov deix miuc fangx gu nguaaic
 yie nyei hnyouv yaac oix nzorng haic meih mbuo
yie oix bun meih mbuo nyei zingh benx zingh huaang
 zoux waaic baaix zienh nyei dorngx
 meih mbuo dorh ga naaiv daaih ziec zoux ndaang nyei qiex yie yaac maiv a hneiv
yie oix bun deic bung benx deic bung huaang
 liemh daaih yiem jienv nyei win wangv oix mbuoqc horngh haic
yie oix zoux bun meih mbuo nzaanx mingh yiem maanc guoqv mbu ndongx
 yaac oix baeng nzuqc ndaauv cuotv paiv zunc meih mbuo
 meih mbuo nyei ndau ziouc benx ndau huaang
 meih mbuo nyei zingh yaac benx zingh huaang
hnangv naaic
 meih mbuo yiem win wangv nyei deic bung
 meih mbuo nyei deic bung benx ndau huaang nyei ziangh hoc
 ndau ziouc duqv jiex ninh nyei dingh gong hnyangx
 taux wuov zanc
 ndau ziouc duqv hitv kuonx
 njien youh nyei jiex ninh nyei dingh gong hnyangx
deic bung benx ndau huaang ndongc haaix lauh ziouc duqv hitv ndongc wuov
 se ndau duqv hitv kuonx hnangv meih mbuo yiem jienv jiex dingh gong hnyangx
 ndau maiv duqv hitv kuonx nor
+ meih mbuo zengc njiec nyei mienh
 yie oix bun yiem win wangv nyei deic bung
 hnyouv gamh nziex jienv yiem
 haiz nziaaux buonc yietc kuaaiv ndiangx normh mbui ziouc haeqv ninh mbuo biaux
 ninh mbuo oix tiux hnangv biaux nzuqc ndaauv
 ninh mbuo yaac oix ndorpc
 maiv gunv maiv maaih haaix dauh zunc nqaang
laanh oix ndiqv zuqc laanh ndorpc hnangv biaux nzuqc ndaauv nor
 maiv gunv maiv maaih haaix dauh zunc
 ninh mbuo zungv maiv maaih qaqv caux meih mbuo nyei win wangv mborqv jaax
meih mbuo oix yiem fingx fingx mienh mbu ndongx zuqc mietc
 meih mbuo nyei win wangv nyei deic bung yaac oix naqv meih mbuo
meih mbuo zengc njiec nyei mienh
 laaix ganh zoux nyei zuiz caux ong taaix nyei zuiz
 oix yiem win wangv nyei deic bung manc manc zutc nzengc mi aqv
+ mv baac se gorngv ninh mbuo nyiemc ganh nyei zuiz caux ninh mbuo nyei ong taaix nyei zuiz
 se ninh mbuo baamz yie
 ngaengc jienv yie
yie cingx ngaengc jienv ninh mbuo
 dorh ninh mbuo bieqc win wangv nyei deic bung wuov zanc
 se gorngv ninh mbuo hnyouv ngaengc nyei mienh
 zatv ganh njiec yaac ziux ninh mbuo baamz nyei zuqc dingc liuz zuiz
yie ziouc jangx taux yie caux yaakopv liepc nyei ngaengc waac
 caux i sakc liepc nyei ngaengc waac
 yaac caux apc laa ham liepc nyei ngaengc waac
 yie yaac jangx taux wuov norm deic bung aqv
mv baac ninh mbuo oix zuqc guangc ninh mbuo nyei deic bung
 maiv maaih ninh mbuo yiem nyei ziangh hoc
 ndau ziouc henh
 njien youh nyei hitv kuonx
 laaix ninh mbuo nqemh yie nyei leiz latc
 nzorng yie nyei lingc
 ninh mbuo oix zuqc ziux ninh mbuo baamz nyei zuiz zuqc dingc zuiz
maiv gunv hnangv naaic
 ninh mbuo yiem win wangv nyei deic bung
 yie maiv youx ninh mbuo
 fai nzorng ninh mbuo weic zorqv ninh mbuo mietc nzengc
 se gorngv hnangv naaiv zoux
 yie caux ninh mbuo liepc jiez nyei ngaengc waac ziouc baac mi aqv
 yie se ziouv
  ninh mbuo nyei tin hungh
yie oix weic ninh mbuo nyei gorn jangx yie caux ninh mbuo nyei ong taaix liepc nyei ngaengc waac
 dongh yie dorng jienv fingx fingx mienh dorh cuotv i yipv deic bung weic zoux ninh mbuo nyei tin hungh
 yie se ziouv
   +
naaiv deix lingc caux leiz latc caux diuh diuh leiz se ziouv  yiem sinaai mbong
 longc mose weic i saa laa en mienh liepc daaih
