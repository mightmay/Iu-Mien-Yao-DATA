mv baac gauh lunx yie wuov deix mienh jatv yie
 naaiv deix mienh nyei die yie buatc maiv zic duqv caux zuov yie nyei ba gi yungh guanh nyei juv yiem
ninh mbuo nyei buoz nyei qaqv haih tengx haaix nyungc yie
 ninh mbuo nyei qaqv leqc nzengc mi aqv
laaix jomc kouv yaac ngorc
 lungh muonz zanc yiem ndau huaang ninh mbuo nyanc miev nzungh nqaai
ninh mbuo gaeqv yiem deic bung huaang nyei ndiangx normh
 caux maiv maaih mueix nyei ndiangx nzungh zoux nyanc hopv
ninh mbuo yiem mienh mbu ndongx zuqc zunc cuotv
 mienh heuc jienv zunc hnangv zunc janx zaqc nor
ninh mbuo zuqc yiem ndoqv zuonx nqaai yaac yiem ndau kuotv caux mbaengx ngaamh
ninh mbuo yiem ndau huaang hnangv hieh zoih nor heuc
 yaac mbengx jienv yiem ndiangx dorn fomv ga ndiev
ninh mbuo benx yietc guanh maiv lamh longc nyei haac horngh mienh
 zuqc biaav bin mborqv zunc cuotv deic bung
ih zanc naaiv deix mienh dorh yie benx nzung baaux
 yaac dorh yie benx gouv gorngv
ninh mbuo youx yie
 simv yie go
 yietv buatc yie ziouc tuiv wuom nzuih naetv yie
weic zuqc tin hungh bun yie mau
 tengx maiv duqv ganh
 ninh mbuo ziouc dorng jienv yie sueih eix zoux
naaiv deix ceux lunc nyei mienh yiem yie nyei mbiaauc maengx jiez daaih
 ninh mbuo fongv yie cuotv mingh
 ninh mbuo liuc leiz jauv mietc yie
ninh mbuo bun yie biaux nyei jauv dangx
 aengx jaa zeqc naanc bun yie
 yaac maiv maaih haaix dauh dangv ninh mbuo
ninh mbuo ndutc ndutc nyei daaih hnangv bieqc zingh laatc tong nyei dorngx
 yiem baaic waaic nyei dorngx ninh mbuo wuz wuz nyei daaih
gamh nziex haic nyei sic hoic yie kouv haic
 yie nyei njang laangc jiex hnangv nziaaux buonc mingh nor
 yie nyei fuqv loqc yaac hnangv mbuonx jiex mi aqv
ih zanc yie nyei hnyouv za gengh kouv haic
 zuqc kouv nyei hnoi nyieqc zorqv jienv yie
lungh muonz zanc yie nyei mbungv hlam
 nziuv nziuv nyei mun yaac maiv maaih ziangh hoc dingh
tin hungh nyei domh qaqv dorngx hnangv yie nyei lui
 aengx hnangv lui jaang nor naeqc jienv yie
tin hungh zorqv yie zoi njiec wuom bamc ndorngh
 yie ziouc benx nie mbung caux saaiv mi aqv
tin hungh aac
 yie heuc jienv meih
 meih yaac maiv dau yie
 yie souv jiez daaih
 meih kungx bungx m zing mangc hnangv
meih tiuv hnyouv zoux doqc yie
 longc meih henv haic nyei buoz zeix yie
meih bouh yie faaux yiem nziaaux gu nguaaic
 bun yie geh jienv nziaaux mingh
 meih bun yie yiem domh nziaaux zuqc mbeu mingh mbeu daaih
yie hiuv duqv meih dorh yie mingh zuqc daic
 se taux dingc ziangx dauh dauh ziangh jienv nyei mienh oix zuqc mingh nyei dorngx
mv baac mienh yiem baaic waaic nyei ga naaiv ndui sung buoz
 yaac yiem ninh zuqc nyei zeqc naanc heuc jienv tov tengx maiv zeiz
mienh ndortv naanc nyei ziangh hoc yie maiv zeiz weic ninh mbuo nyiemv fai
 yie nyei hnyouv maiv zeiz weic mienh jomc mienh nzauh fai
yie hnamv jienv oix duqv longx mv baac duqv ciouv
 yie zuov jienv njang mv baac hmuangx daaih taux
yie nyei hnyouv faan fei lunc
 maiv dingh yietc dangh
 kouv naanc nyei hnoi nyieqc morh jienv yie yiem
yie nzauh
 hmien hmuangx yaac maiv maaih nyutc ziux
 yie souv jienv gapv zunv nyei wuic
 heuc jienv tov tengx
yie caux hieh juv benx muoz doic
 yaac caux norqc lorh torh zoux doic
yie nyei ndopv jieqv yaac nqorqv mi aqv
 yie nyei mbungv jorm hnangv douz buov nor
weic naaiv yie nyei daanh baah nyei qiex tiuv benx nzauh nyei qiex
 yie nyei hlauv ndongh nux nyei qiex tiuv benx mienh nyiemv nyei qiex
