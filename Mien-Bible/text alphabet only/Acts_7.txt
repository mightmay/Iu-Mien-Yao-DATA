domh sai mienh naaic gaax saa te fen
naaiv deix sic za gengh maaih nyei fai
saa te fen dau
zuangx mienh gox caux zuangx gorx youz aac
 muangx yie gorngv oc
 mbuo nyei ong taaix
 apc laa ham
 yiem me so bo de mie maiv gaengh mingh haalaan wuov zanc
 njang laangc nyei tin hungh hinc cuotv daaih
gorngv mbuox ninh
  oix zuqc guangc jienv meih nyei deic bung caux meih nyei cien ceqv mingh yiem dongh yie oix bun meih hiuv wuov norm deic bung
apc laa ham ziouc cuotv ken ndie mienh nyei deic bung mingh yiem haalaan deic bung
 ninh nyei die daic mingh
 tin hungh paaiv apc laa ham daaih yiem ih zanc meih mbuo yiem naaiv norm deic bung
wuov zanc tin hungh liemh yietc norm zaux benv caaiv nyei ndau yaac maiv bun zoux ninh nyei buonc
 mv baac apc laa ham maiv gaengh maaih fu jueiv wuov zanc tin hungh laengz bun naaiv norm deic bung ninh caux ninh nyei zeiv fun
tin hungh hnangv naaiv nor gorngv mbuox ninh
  meih nyei zeiv fun oix zuqc yiem ganh norm guoqv
 zuqc wuov norm guoqv nyei mienh hoic ninh mbuo zoux nouh
 zeix ninh mbuo feix baeqv hnyangx
mv baac yie oix dingc hoic ninh mbuo zoux nouh wuov deix mienh nyei zuiz
 nqa haav ninh mbuo oix cuotv wuov norm deic bung daaih yiem naaiv norm dorngx zaangc yie
tin hungh ziouc bun jiex gaatv nyei leiz zoux laengz ngaengc waac nyei jangx hoc
 hnangv naaic apc laa ham nyei dorn
 i sakc
 cuotv seix buangv hietc hnoi
 apc laa ham tengx ninh jiex gaatv nyei leiz
 i sakc zoux yaakopv nyei die
 yaakopv yaac zoux mbuo nyei ziepc nyeic dauh ong taaix nyei die
naaiv deix ong taaix mueic jieqv ninh mbuo nyei youz
 yosepv
 ziouc maaic ninh mingh i yipv deic bung zoux nouh
 mv baac tin hungh caux ninh yiem
njoux ninh biaux ndutv naanc zingh
 tin hungh bun yosepv maaih cong mengh yaac zoux duqv horpc i yipv deic bung nyei faalo hungh
 faalo hungh ziouc bun ninh zoux zungx gunv i yipv deic bung yaac gunv nzengc hungh dinc
nqa haav i yipv deic bung caux kaa naa an deic bung buangh zuqc domh ngorc hoic ninh mbuo kouv
 mbuo nyei ong taaix lorz maiv duqv haaix nyungc nyanc aqv
mv baac yaakopv haiz gorngv i yipv deic bung maaih laangh ziqc
 ninh ziouc paaiv mbuo nyei ong taaix mingh da yietv nzunc
da nyeic nzunc yosepv bun ninh nyei gorx caux youz hiuv duqv ninh
 faalo hungh ziouc hiuv duqv yosepv nyei hmuangv doic nyei jauv louc
yosepv ziouc bun waac mingh mbuox ninh nyei die
 yaakopv
 caux ninh nyei yietc zungv hmuangv doic daaih
yietc zungv maaih cietv ziepc hmz laanh mienh
yaakopv caux mbuo nyei ong taaix ziouc suiv mingh i yipv deic bung yaac yiem wuov guei seix
ninh mbuo nyei sei dorh nzuonx sekem
 zangx jienv apc laa ham longc nyaanh tengx haamo nyei dorn maaiz wuov norm zouv
aav lamh deix taux tin hungh oix zoux ei ninh laengz bun apc laa ham nyei waac
 i saa laa en mienh yiem i yipv deic bung hiaangx duqv camv haic
zoux gau
 aengx maaih dauh siang hungh gunv i yipv deic bung
 ninh yaac maiv hiuv duqv yietc deix yosepv
ninh nduov mbuo naaiv fingx mienh yaac zoux doqc bun mbuo nyei ong taaix
 aapv ninh mbuo zorqv ninh mbuo nyei gu nguaaz guangc
 bun gu nguaaz maiv maaih maengc ziangh
doix zuqc wuov zanc mose cuotv seix daaih
 yaac ei tin hungh buatc
 ninh ziangh duqv nzueic haic
 ninh nyei diex maac ziouc dorh ninh yiem biauv buangv buo hlaax nyieqc
taux zuqc guangc ga nyiec wuov zanc
 hungh nyei sieqv ziouc hlorpv daaih dorh hlo zoux ninh ganh nyei dorn
mose duqv hoqc nzengc i yipv mienh nyei cong mengh nyei jauv
 ninh gorngv nyei waac
 zoux nyei sic
 za gengh zoux duqv guai haic
mose duqv feix ziepc hnyangx wuov zanc
 ninh jiez hnyouv mingh mangc caux ninh juangc fingx wuov deix i saa laa en mienh
mingh gau
 buatc dauh i yipv mienh hoic dauh i saa laa en mienh
 mose mingh tengx zuqc hoic wuov dauh jaauv siouh ziouc daix wuov dauh i yipv mienh
mose laaic caux ninh juangc fingx nyei mienh haih hiuv duqv tin hungh oix longc ninh njoux ninh mbuo
 mv baac ninh mbuo maiv bieqc hnyouv
da nyeic hnoi ninh aengx buatc i dauh i saa laa en mienh mborqv jaax
 ninh ziouc mingh baav ninh mbuo
 ninh gorngv
  gorx youz aah
 meih mbuo lomh nzoih i saa laa en mienh
 weic haaix diuc laanh oix hoic laanh
mv baac dongh dorngc wuov dauh fongv mose biaux nqoi
 ninh gorngv
  haaix dauh orn meih daaih gunv yie mbuo
 tengx yie mbuo dunx sic
meih oix daix yie hnangv a hnoi meih daix wuov dauh i yipv mienh norh
mose haiz naaiv deix waac ninh ziouc biaux cuotv i yipv deic bung mingh yiem mi ndien deic bung
 yiem wuov ninh duqv i dauh dorn daaih aqv
jiex liuz feix ziepc hnyangx
 mose yiem wuov deic bung huaang
 leih sinaai mbong maiv nangc go
 maaih dauh fin mienh yiem zieqc jienv ndiangx dorn fomv nyei douz mbietc gu nyuoz hinc bun mose buatc
mose buatc ziouc mbuoqc horngh haic
 mingh fatv deix mangc ziouc haiz ziouv nyei qiex gorngv
yie se meih nyei ong taaix nyei tin hungh
 apc laa ham
 i sakc caux yaakopv nyei tin hungh
  mose gamh nziex haic
 sin zinx
 liemh maiv gaamv mangc
ziouv aengx gorngv mbuox ninh
  tutv nqoi heh maah
 meih ih zanc souv jienv naaiv norm dorngx se cing nzengc nyei ndau
yie buatc yie nyei mienh yiem i yipv deic bung siouc kouv
 yaac haiz ninh mbuo njunh jienv yiem
 yie ziouc njiec daaih oix njoux ninh mbuo
 daaih maah
 yie oix paaiv meih mingh i yipv deic bung
naaiv dauh mose dongh zinh ndaangc i saa laa en mienh nqemh wuov dauh
 ninh mbuo gorngv
  haaix dauh orn meih daaih gunv yie mbuo
 tengx yie mbuo dunx sic
  tin hungh ganh longc yiem ndiangx dorn fomv hinc cuotv wuov dauh fin mienh paaiv mose gunv ninh mbuo yaac njoux ninh mbuo
ninh dorh baeqc fingx cuotv i yipv deic bung yaac yiem i yipv deic bung
 yiem koiv siqv
 yaac yiem feix ziepc hnyangx deic bung huaang zoux mbuoqc horngh nyei sic caux jangx hoc
dongh naaiv dauh mose gorngv mbuox i saa laa en mienh
  tin hungh oix weic meih mbuo paaiv dauh douc waac mienh hnangv yie nor
 yiem meih mbuo nyei gorx youz mbu ndongx cuotv daaih
dongh naaiv dauh caux i saa laa en mienh gapv zunv yiem deic bung huaang
 ninh caux mbuo nyei ong taaix yaac caux yiem sinaai mbong caux ninh gorngv waac wuov dauh fin mienh yiem
 yaac zipv ziangh jienv nyei doz jiu bun mbuo
mv baac mbuo nyei ong taaix nqemh mose
 maiv kangv muangx ninh nyei waac
 hnyouv kungx hnamv daaux sin nzuonx wuov i yipv deic bung hnangv
ninh mbuo ziouc mbuox aalon
  tov meih zeix deix zienh nyei fangx yienz yie mbuo nyei jauv maah
 dorh yie mbuo cuotv i yipv deic bung wuov dauh mose ong jiex haaix mi aqv
 yie mbuo yaac maiv hiuv
dongh wuov nzunc ninh mbuo zoux dauh ngongh gouv dorn nyei fangx
 dorh ga naaiv mingh ziec
 yaac mbenc nyanc hopv houc ninh mbuo ganh nyei buoz zeix daaih nyei ga naaiv
tin hungh ziouc maiv mangc ninh mbuo aqv
 sueih ninh mbuo zaangc gu nguaaic lungh nyei hleix
 hnangv fiev jienv douc waac mienh nyei sou nor
 sou gorngv
  i saa laa en mienh aah
 meih mbuo yiem feix ziepc hnyangx deic bung huaang
 meih mbuo maiv zeiz daix saeng kuv ziec yie
meih mbuo gaeng molekv zienh nyei ndopv liuh
 yaac gaeng lefaan zienh nyei hleix
 se meih mbuo ganh zeix daaih zaangc nyei miuc fangx
 weic naaiv yie oix guaatv meih mbuo mingh mbaa mbi lon nyei wuov ndaangc maengx
mbuo nyei ong taaix yiem deic bung huaang wuov zanc
 ninh mbuo maaih wuov norm laengz ngaengc waac nyei ndopv liuh
 naaiv norm ndopv liuh ninh mbuo ei tin hungh paaiv mose yaac bun mose buatc jiex nyei nyungc zeiv zoux daaih
nqa haav mbuo nyei ong taaix duqv nzipc wuov norm zaangc tin hungh nyei ndopv liuh yaac bienh gan jienv yo su waa mingh
 taux ninh mbuo daaih nzaeng deic bung
 dongh tin hungh zunc yiem ndaangc wuov deix mienh tuix cuotv naaiv norm deic bung
 ninh mbuo bienh jienv wuov norm ndopv liuh bieqc
 ndopv liuh yaac yiem naaic taux ndaawitv hungh nyei lungh ndiev
ndaawitv hungh duqv tin hungh a hneiv ninh
 ziouc tov tin hungh bun ninh liuz leiz norm dorngx bun yaakopv nyei tin hungh yiem
mv baac dongh saa lo morn weic tin hungh duqv zoux wuov norm biauv
mv baac yiem hlang jiex nyei tin hungh maiv zeiz yiem mienh zoux daaih nyei biauv
 hnangv douc waac mienh gorngv
lungh se yie nyei weic
 ndau se yie lorngx zaux nyei dorngx
 meih mbuo weic yie ceix nyei dinc oix hnangv haaix nor
 yie duqv hitv kuonx nyei dorngx oix yiem haaix
naaiv deix ga naaiv yietc zungv se yie ganh nyei buoz zeix daaih maiv zeiz
meih mbuo hnyouv ngaengc nyei mienh aah
 meih mbuo m normh hoz
 maiv muangx tin hungh
 meih mbuo caux meih mbuo nyei ong taaix fih hnangv nyei
 haaix zanc yaac ngaengc jienv singx lingh
maaih haaix dauh douc waac mienh maiv zuqc meih mbuo nyei ong taaix zoux doqc jiex
 liemh daaih douc waac gorngv baengh fim wuov dauh oix daaih
 mbuo nyei ong taaix zungv daix ninh mbuo guangc mi aqv
 ih zanc baengh fim wuov dauh meih mbuo maaic yaac daix ninh guangc
fin mienh jiu tin hungh nyei leiz latc bun meih mbuo
 meih mbuo yaac duqv zipv mi aqv
 mv baac maiv ei jienv zoux
gunv sic wuov guanh mienh haiz saa te fen gorngv naaiv deix waac
 ninh mbuo qiex jiez
 haic
 ziouc dapc nyaah dapc ceiv nyei
mv baac saa te fen maaih singx lingh yiem buangv hnyouv
 ninh mangc gu nguaaic lungh
 buatc tin hungh nyei njang laangc yaac buatc yesu souv jienv tin hungh nyei mbiaauc maengx bung
ninh gorngv
meih mbuo mangc gaax maah
 yie buatc lungh gaengh nqoi
 yaac buatc baamh mienh nyei dorn souv jienv tin hungh nyei mbiaauc maengx bung
zuangx mienh aengx haiz ninh hnangv naaiv nor gorngv
 ninh mbuo ziouc njih njungx njutc nyei heuc
 yaac longc buoz zotv jienv m normh kuotv tiux mingh caa saa te fen
lanc ninh cuotv ga nyiec ziqc zingh
 zorqv la bieiv zong daic ninh
 doix zengx wuov deix mienh jaiv ninh mbuo nyei domh lui an jienv dauh mienh lunx mienh
 mbuox heuc saulo
 nyei zaux hlen
mienh longc la bieiv zong gau saa te fen
 saa te fen heuc jienv tin hungh gorngv
ziouv yesu aah
 tov meih zipv yie nyei lingh wuonh
ninh gueic njiec ndau heuc qiex hlo nyei gorngv
ziouv aah
 tov meih guangc nqoi maiv dungx longc ninh mbuo zoux naaiv deix zuiz
 gorngv setv waac ninh ziouc dangx qiex mi aqv
