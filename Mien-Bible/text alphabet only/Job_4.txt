temaan mienh
 e li fatv
 ziouc dau
se gorngv mienh caux meih gorngv joux waac
 meih diev duqv nyei fai
 mv baac haaix dauh haih nyienz jienv maiv gorngv
hnamv mangc gaax meih ganh njaaux mienh camv
 yaac tengx mau nyei buoz henv jiez daaih
meih nyei waac baav jienv ndiqv zuqc ndorpc nyei mienh
 meih yaac tengx mau nyei cingh mborqc henv jiez daaih
mv baac ih zanc zeqc naanc taux meih
 meih ziouc maiv maaih noic
 zeqc naanc zuqc meih
 meih ziouc hnyouv mau aqv
meih taaih tin hungh ziouc bun meih maaih lamh kaux maiv zeiz
 meih zoux nyei sic maiv maaih dorngx nqemh
 ziouc bun meih maaih lamh hnamv maiv zeiz
hnamv mangc gaax
 maiv zoux dorngc nyei mienh maaih haaix dauh zuqc mietc jiex nyei fai
 maaih haaix dauh hnyouv zingx nyei mienh zuqc pai guangc
yie buatc jiex
 zoux orqv  haaz waaic sic nyei nyim nyei mienh
 ziouc hnangv wuov nor siou
tin hungh biomv qiex bun ninh mbuo zuqc mietc
 ninh nyei ga qiex baetv cuotv bun ninh mbuo zutc nzengc
sienh heuc nyei qiex caux sienh ciouv nyei qiex sekv
 sienh lunx nyei nyaah zuqc nauv
sienh henv maiv maaih ga naaiv zorqv nyanc ziouc daic mi aqv
 sienh nyeiz nyei dorn yaac zuqc nzaanx nzengc
maaih joux waac sekv sekv nyei taux yie
 yie nyei m normh haiz naaiv deix waac sapv
doix yie lungh muonz zanc m njormh ndo nyei ziangh hoc
 mbeix mbeix maiv benx
 hnamv naaiv hnamv wuov
haeqv yie gamh nziex
 sin zinx
 bun yie ziangh sin nyanh nyanh nyei
maaih gorng nziaaux zuqc yie nyei hmien
 yie nyei sin biei jiez nzengc
nziaaux dingh yaac maaih nyungc yiem wuov
 mv baac yie mangc maiv cuotv ninh nyei fangx zeiv
 yie nyei m zing buatc nyungc ga naaiv nyei fangx
 sekv nzieqc nyei
 nqa haav yie haiz qiex gorngv
baamh mienh haih yiem tin hungh nyei nza hmien baengh fim nyei fai
 baamh mienh haih yiem zeix ninh daaih wuov dauh nyei nza hmien cing nzengc nyei fai
tin hungh zungv maiv bungx hnyouv ninh nyei bou
 yaac gox ninh nyei fin mienh zoux dorngc
hnangv naaic ninh gauh maiv bungx hnyouv longc nie zoux daaih nyei baamh mienh
 se maaih nie mbung zoux gorn ndoqv yaac haih zuqc mietc hnangv baeqc yieqc
yiem lungh ndorm taux lungh hmuangx mbu ndongx ninh mbuo zuqc mietc
 yietc liuz maiv maaih haaix dauh liuc leiz
se gorngv yiem ninh mbuo nyei ndopv liuh gu nyuoz nyei hlaang zuqc baeng cuotv
 ninh mbuo ziouc maiv daic yaac maiv maaih cong mengh fai
