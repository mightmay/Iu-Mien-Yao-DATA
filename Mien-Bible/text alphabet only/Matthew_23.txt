jiex daaih
 yesu mbuox zuangx mienh caux ninh nyei sai gorx
njaaux leiz nyei fin saeng caux faa li si mienh maaih leiz porv mengh mose nyei leiz
weic naaiv meih mbuo oix zuqc muangx yaac ei jienv ninh mbuo njaaux nyei waac zoux
 mv baac ninh mbuo zoux nyei sic meih mbuo maiv dungx zuotc
 weic zuqc ninh mbuo njaaux mv baac maiv ei ninh mbuo njaaux nyei waac zoux
ninh mbuo zorqv hniev nyei
 aqc duqv nyiex nyei ga naaiv paanx bun mienh nyiex
 mv baac ninh mbuo ganh liemh maiv kangv longc yietc norm buoz ndoqv tengx mienh bouh
ninh mbuo zoux nyei yietc zungv se weic bun mienh mangc hnangv
 mangc gaax
 ninh mbuo nyei biorngh caux buoz dangh jienv dapv ging sou nyei waac wuov nyungc hlapv ndongc haaix hlo
 dingx lui juoqv wuov deix nqingh nqou ndongc haaix ndaauv
mingh yinh wuic
 ninh mbuo kungx oix zueiz jiex maengx bung dieh gorn hnangv
 bieqc wuic dorngh yaac oix zueiz longx jiex nyei dorngx
mingh wuov hei horngc oix mienh zorqv yieqv taaih ninh mbuo
 yaac heuc ninh mbuo zoux  sai diex
maiv dungx bun mienh heuc meih mbuo zoux  sai diex  weic zuqc meih mbuo yietc zungv zoux gorx youz
 meih mbuo kungx maaih nduqc dauh sai diex hnangv
maiv dungx heuc yiem naaiv baamh gen nyei haaix dauh zoux  die
  weic zuqc meih mbuo maaih nduqc dauh die hnangv
 se yiem tin dorngh wuov dauh die
yaac maiv dungx bun mienh heuc meih mbuo zoux  bieiv zeiv
  weic zuqc meih mbuo maaih nduqc dauh bieiv zeiv hnangv
 dongh yie
 giduc
meih mbuo haaix dauh zoux hlo jiex
 wuov dauh oix zuqc zoux meih mbuo nyei bou
haaix dauh taaih ganh zoux hlo
 tin hungh oix bun wuov dauh zoux faix
 haaix dauh nyiemc ganh zoux faix
 tin hungh oix bun wuov dauh zoux hlo
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo dorng jienv mienh nyei hmien guon bieqc tin hungh nyei guoqv wuov dauh gaengh
 meih mbuo ganh maiv bieqc
 mienh oix bieqc meih mbuo yaac dangv jienv maiv bun bieqc
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo nduov auv guaav nyei jaa dingh nyanc
 yaac duqv eix daux gaux ndaauv nyei nduov mienh
 weic naaiv meih mbuo zungv zuqc dingc zuiz gauh hniev jiex
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo jiex koiv jiex guoqv weic lorz duqv nduqc laanh mienh daaih bieqc meih mbuo
 bieqc liuz
 meih mbuo zoux bun ninh oix zuqc ndortv deic nyuoqc gauh camv meih mbuo i gouv
meih mbuo dorh jauv nyei m zing maengh mienh aah
 meih mbuo oix buangh zuqc kouv aqv
 meih mbuo gorngv
  haaix dauh ziangv jienv zaangc tin hungh nyei biauv laengz waac
 maiv ei jienv ninh laengz nyei waac zoux
 maiv benx haaix nyungc
 mv baac haaix dauh ziangv jienv zorng zaangc tin hungh nyei biauv wuov deix jiem
 zungv oix zuqc ei jienv ninh laengz nyei waac zoux
m zing maengh nyei ga naaiv hngongx aah
 haaix nyungc gauh longc jienv jiex
 jiem fai bun jiem cing nzengc wuov norm zaangc tin hungh nyei biauv
meih mbuo yaac gorngv
  haaix dauh ziangv jienv ziec dorngh laengz waac yaac maiv ei jienv ninh laengz nyei waac zoux
 maiv benx haaix nyungc
 mv baac haaix dauh ziangv an ziec dorngh gu nguaaic wuov deix ziec nyei ga naaiv laengz nor
 zungv oix zuqc ei jienv ninh laengz nyei waac zoux
m zing maengh nyei mienh aah
 haaix nyungc gauh longc jienv jiex
 ziec nyei ga naaiv fai ziec dorngh
 se ziec dorngh bun ziec nyei ga naaiv cing nzengc
hnangv naaic
 haaix dauh ziangv jienv ziec dorngh laengz waac
 ninh zungv ziangv jienv ziec dorngh caux an ziec dorngh gu nguaaic wuov deix ziec nyei ga naaiv yietc zungv
haaix dauh ziangv jienv zaangc tin hungh nyei biauv laengz waac
 ninh zungv ziangv jienv zaangc tin hungh nyei biauv caux yiem biauv gu nyuoz wuov dauh tin hungh laengz waac
haaix dauh ziangv jienv tin dorngh laengz waac
 ninh zungv ziangv jienv tin hungh nyei weic yaac ziangv jienv zueiz weic wuov dauh tin hungh laengz waac
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo dorh baeqc citv
 tongh hau caux yienh si ziepc gouv nyei yietc gouv fongc horc tin hungh
 leiz latc njaaux gauh longc jienv jiex nyei leiz se oix zuqc zoux baengh fim
 oix zuqc korv lienh mienh
 oix zuqc zoux hnyouv zingx
 mv baac meih mbuo maiv zoux
 meih mbuo horpc zuqc hnangv naaiv zoux
 yaac oix zuqc maiv dungx la kuqv ziepc gouv nyei yietc gouv ga naaiv fongc horc tin hungh
meih mbuo dorh jauv nyei m zing maengh mienh aah
 yiem meih mbuo hopv nyei ga naaiv
 faix jiex nyei gaeng meih mbuo louc cuotv mi aqv
 mv baac lorh torh meih mbuo naqv duqv njiec nyei
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo nzaaux meih mbuo nyei nzormc yienv
 kungx nzaaux ga nyiec nzengc hnangv
 mv baac gu nyuoz zaangh buangv nzengc meih mbuo caangv daaih mauv daaih nyei ga naaiv
m zing maengh nyei faa li si mienh aah
 nzaaux nzormc yienv oix zuqc nzaaux nzengc gu nyuoz ndaangc
 liemh ga nyiec ziouc nzengc mi aqv
meih mbuo beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 meih mbuo se hnangv nzaatv jienv hui baeqc nyei janx daic zouv nor
 buatc ga nyiec nzueic nyei
 mv baac gu nyuoz maaih janx daic nyei mbungv caux nyungc nyungc laih hlopv nyei ga naaiv buangv nzengc
meih mbuo fih hnangv nyei
 mienh buatc meih mbuo se hnangv kuv mienh mv baac meih mbuo beih zaqc hnyouv njuotv
 maaih zuiz buangv nzengc
beih zaqc hnyouv njuotv njaaux leiz nyei fin saeng caux faa li si mienh aah
 meih mbuo oix buangh zuqc kouv aqv
 douc waac mienh daic mingh
 meih mbuo ceix duqv ninh mbuo nyei zouv longx haic
 kuv mienh nyei zouv meih mbuo yaac zorng duqv nzueic
meih mbuo yaac gorngv
  se gorngv yie mbuo yiem yie mbuo nyei ong taaix ngaeqv wuov jaax lungh ndiev
 yie mbuo zungv maiv caux yie mbuo nyei ong taaix ngaeqv daix douc waac mienh
hnangv naaic
 meih mbuo laengz meih mbuo zoux daix douc waac mienh wuov deix mienh nyei zeiv fun
wuov nyungc
 gunv zoux jienv mingh taux zoux ziangx hnangv meih nyei ong taaix zoux nor
meih mbuo naaic deix naang
 naaic ndui naang doqc nyei buonv aah
 meih mbuo hnangv haaix nor haih biaux duqv ndutv
 maiv zuqc dingc zuiz ndortv deic nyuoqc
weic naaiv yie oix paaiv deix douc waac mienh caux cong mengh nyei mienh caux fin saeng daaih lorz meih mbuo
 maaih deix meih mbuo oix daix daic
 maaih deix meih mbuo oix ding ziepc nzaangc jaax
 maaih deix meih mbuo oix yiem wuic dorngh gu nyuoz longc biaav bin mborqv
 aengx zoux doqc bun ninh mbuo yietc norm mungv zunc cuotv jiex yietc norm mungv
hnangv naaic
 yietc zungv kuv mienh zuqc daix daic
 naaiv nyungc zuiz ndortv zuqc meih mbuo
 yiem aa mbaen zuqc daix taux mbe le ki yaa nyei dorn
 se kaa li yaa
 yiem zaangc tin hungh nyei biauv nyei cing nzengc dorngx caux ziec dorngh mbu ndongx zuqc meih mbuo daix
yie gorngv zien mbuox meih mbuo
 ih jaax mienh oix zuqc laaix naaiv deix daix mienh nyei sic zuqc dingc zuiz
ye lu saa lem zingh aah
 ye lu saa lem zingh
 meih daix douc waac mienh yaac zorqv la bieiv zong daic tin hungh paaiv mingh meih naaic nyei mienh
 mbu ziex nzunc yie oix hlorv zunv meih nyei mienh
 hnangv jai nyeiz buoc dorn yiem ndaatv ndiev nor
 mv baac meih maiv kangv bun yie zoux
mangc maah
 meih nyei biauv zungv zuqc guangc benx biauv huaang
yie mbuox meih mbuo
 yiem naaiv mingh meih mbuo maiv duqv buatc yie
 zuov meih mbuo gorngv
  tov tin hungh ceix fuqv dengv ziouv nyei mbuox daaih wuov dauh  cingx duqv buatc yie
