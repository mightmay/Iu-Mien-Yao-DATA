cong mengh heuc jienv maiv zeiz
 mengh baeqc nyei jauv heuc qiex hlo nyei maiv zeiz
ninh yiem jauv hlen hlang nyei dorngx
 souv jienv jaapv maaz jauv
ninh yiem bieqc zingh nyei laatc gaengh ga hlen
 yiem bieqc gaengh nyei dorngx heuc mbui nyei gorngv
zuangx mienh aah
 yie heuc meih mbuo
 yie hungx jienv yietc zungv baamh mienh heuc
maiv hiuv haaix nyungc nyei mienh aah
 meih mbuo oix zuqc hoqc guai
 mienh hngongx mienh aah
 meih mbuo nyei hnyouv oix zuqc mengh baeqc
muangx maah
 yie oix gorngv longx haic nyei waac
 haaix nyungc horpc nyei oix yiem yie nyei nzuih cuotv
weic zuqc yie nyei nzuih oix gorngv zien leiz
 yie nyei nzuih meix gamh nziev haic orqv nyei jauv
yie nyei nzuih gorngv nyei yietc zungv waac horpc nyei
 maiv maaih yietc deix ngau fai njuotv
weic haih bieqc hnyouv nyei mienh
 naaiv deix yietc zungv waac se zaqc nyei
 weic duqv wuonh zaang nyei mienh
 naaiv deix waac se horpc nyei
ginv longc yie njaaux nyei waac maiv zeiz nyaanh
 ginv wuonh zaang maiv zeiz zien jiem
weic zuqc cong mengh se gauh longx jiex la bieiv jaaix
 dongh meih oix nyei yietc zungv ga naaiv maiv haih beiv duqv cong mengh
yie se cong mengh
 yie bun mienh haih hnamv duqv tong
 maaih wuonh zaang yaac guai
taaih ziouv nyei jauv se nzorng orqv nyei sic
 yie nzorng ceng hlo
 zoux maux nyei sic
 zoux orqv nyei jauv caux gorngv baeqc nduov mienh nyei waac
yie haih tengx daav za eix
 maaih cong mengh longx
 yie haih mengh baeqc yaac maaih qaqv
hungh diex bangc yie gunv
 zoux hlo nyei mienh bangc yie liepc baengh fim nyei leiz
mouz dauh bieiv zeiv caux zoux hlo nyei mienh bangc yie gunv lungh ndiev
hnamv yie wuov deix
 yie yaac hnamv ninh mbuo
 jienh lorz yie wuov deix yaac lorz duqv buatc
zinh zoih caux njang laangc yiem yie
 yaac maaih yiem duqv wuonv nyei fuqv loqc caux gong fim
meih yiem yie duqv daaih nyei se gauh longx jiex jiem
 zungv gauh longx jiex zien haic nyei jiem
 yie cuotv nyei yaac gauh longx jiex zien nyaanh
yie yangh zoux horpc nyei jauv
 gan baengh fim nyei jauv louc
yie bun hnamv yie wuov deix nzipc zinh zoih bun ninh siou jaaix nyei ga naaiv nyei dorngx buangv nzengc
ziouv jiez gorn zoux ninh nyei gong wuov zanc
 ninh zeix yie ndaangc jiex
 se ninh loz hnoi zoux daaih nyei daauh nyungc gong
yiem loz hnoi dongh cor wuov
 maiv gaengh maaih baamh gen wuov zanc ninh liepc yie jiez daaih
maiv gaengh maaih koiv
 maiv gaengh maaih wuom camv nyei wuom zingv yie cuotv seix daaih aqv
domh mbong maiv gaengh duqv yiem dingc
 fiuv mbong yaac maiv gaengh maaih
 yie zungv cuotv seix
yie cuotv seix ndaangc tin hungh zeix ndau caux lingh deic
 lungh ndiev diqv dien nyei nie mbung yaac maiv gaengh maaih
ninh liepc lungh yaac guetv huing gormx koiv minc nyei lungh gorn wuov zanc
 yie yiem naaic
ninh bun lungh gu nguaaic yiem duqv wuonv
 yaac liepc ndau ndiev nyei wuom zingv wuov zanc
ninh dingc koiv nyei gapv jaaix weic bun wuom maiv jiex ndaangc ninh hatc nyei waac
 ninh yaac liepc dingc ndau nyei gorn ndoqv
wuov zanc yie yiem ninh nyei ga hlen hnangv dauh zaangc mienh
 ninh hnoi hnoi weic yie a hneiv
 yie yaac zanc zanc yiem ninh nyei nza hmien njien youh haic
yie a hneiv ninh nyei baamh gen
 yaac a hneiv haic baamh mienh
yie nyei dorn aac
 ih zanc muangx yie maah
 ei jienv yie nyei jauv zoux wuov deix maaih orn lorqc
oix zuqc muangx yie njaaux nyei waac ziouc duqv cong mengh
 maiv dungx bungx lorx
muangx yie nyei waac wuov dauh maaih orn lorqc
 ninh hnoi hnoi yiem yie nyei gaengh ndaangc mangc
 yiem yie nyei gaengh ga hlen zuov
haaix dauh lorz buatc yie ziouc duqv maengc ziangh
   ziouv  yaac horpc hnyouv ninh
mv baac haaix dauh lorz maiv buatc yie
 ziouc hoic zuqc ganh
 nzorng yie wuov deix yietc zungv a hneiv zuqc daic nyei jauv
