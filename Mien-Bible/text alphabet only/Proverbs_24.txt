maiv dungx mueic jieqv orqv mienh
 yaac maiv dungx maaih hnyouv oix caux ninh mbuo yiem
weic zuqc ninh mbuo nyei hnyouv daav doqc nyei za eix
 ninh mbuo nyei nzuih gorngv orqv haic nyei waac
zoux biauv oix zuqc longc cong mengh
 yaac longc mengh baeqc nyei za eix liepc daaih
maaih wuonh zaang
 biauv ziouc maaih longx haic
 jaaix haic nyei ga naaiv buangv
cong mengh mienh maaih qaqv hlo
 maaih wuonh zaang nyei mienh jaa henv jienv faaux
weic zuqc meih mingh mborqv jaax oix zuqc bangc cong mengh nyei za eix
 maaih caangh laangh nyei mienh camv ziouc duqv hingh jiex
cong mengh nyei jauv weic mienh hngongx mienh ba laqc hlang haic
 yiem zingh gaengh ninh maiv gorngv haaix nyungc aqv
daav za eix zoux orqv sic wuov dauh ziouc duqv mienh heuc cuoqv sic mienh
hnamv cuotv zoux hngongx nyei sic benx zuiz
 mienh yaac youx huotv mienh nyei mienh
se gorngv meih zuqc sic nyei hnoi meih hnyouv mau
 meih nyei qaqv faix haic
oix zuqc njoux dorh mingh daix daic nyei mienh
 yaac dangv jienv lorpc lorpc ndorpc ndorpc nyei mingh zuqc daix daic wuov deix
se gorngv meih gorngv
naaiv deix sic yie mbuo maiv hiuv
 tin hungh
 dongh nziang mienh nyei hnyouv wuov dauh
 mangc duqv buatc maiv zeiz
 goux meih wuov dauh hiuv duqv meih nyei hnyouv maiv zeiz
 ninh yaac maiv zeiz oix ziux mienh zoux nyei winh bun ninh mbuo fai
yie nyei dorn aah
 gunv nyanc mueiz dorngh weic zuqc mueiz dorngh se longx haic
 nyanc mueiz pengx ndiepv njiec nyei mueiz dorngh haiz mueix doc gaam
oix zuqc hiuv duqv meih nyei hnyouv duqv cong mengh se hnangv wuov nor
 se gorngv meih lorz buatc cong mengh
 meih nqa haav hingv nyei jauv ziouc maaih lamh hnamv nyei
 yaac maiv zuqc jamv guangc
maiv dungx mbaapv jienv zuov hnangv orqv mienh zuov jienv hoic kuv mienh nyei biauv
 maiv dungx zoux doqc
 zoux waaic ninh yiem nyei dorngx
weic zuqc kuv mienh ndorpc siec nzunc corc haih jiez sin daaih
 mv baac orqv mienh zungv zuqc zeqc naanc mbienv njiec
meih nyei win wangv ndorpc
 meih maiv dungx a hneiv
 ninh ndiqv zuqc ndorpc
 maiv dungx orn lorqc
nziex ziouv buatc ziouc maiv a hneiv
 yaac huin mingh ganh bung
 maiv qiex jiez win wangv
maiv dungx weic orqv mienh guaax hnyouv
 yaac maiv dungx mueic jieqv mienh waaic mienh
weic zuqc orqv mienh maiv maaih hoz nqaang
 mienh waaic mienh nyei dang yaac oix zuqc biomv daic
yie nyei dorn aac
 oix zuqc taaih ziouv yaac taaih hungh diex
 maiv dungx ngaengc maiv muangx ninh mbuo i dauh nyei waac
weic zuqc maaih zeqc naanc oix liemh zeih yiem ninh mbuo i dauh daaih
 haaix dauh hiuv duqv ninh mbuo i dauh oix hnangv haaix nor bun mienh zuqc baaic
aengx jiex mingh maaih cong mengh mienh gorngv nyei waac
 dunx sic nyei ziangh hoc mangc mienh nyei hmien se maiv horpc
haaix dauh gorngv mbuox orqv mienh
meih maiv maaih dorngc nyei dorngx
 wuov dauh ziouc zuqc maanc fingx zioux
 zuqc maanc guoqv mienh youx
mv baac haaix dauh bun ninh zuqc dingc zuiz
 wuov dauh ziouc a hneiv
 yaac oix duqv longx haic nyei fuqv
haaix dauh longc zien nyei waac dau
 bun cing benx zien loz gaeng doic
oix zuqc zoux ziangx ga nyiec nyei gong ndaangc
 liuc leiz ziangx meih nyei lingh deic
 nqa haav cingx daaih gomv biauv
maiv dungx zoux maiv maaih gorn baengx nyei zorng zengx hoic juangc laangz mienh
 yaac maiv dungx longc meih nyei nzuih nduov mienh
maiv dungx gorngv
yie oix zoux bun ninh hnangv ninh zoux bun yie
 ziux ninh zoux nyei yie oix winh bun ninh
yie jiex mienh lueic mienh nyei liangx ndeic
 jiex mienh hngongx mienh nyei a ngunc huingx
mangc maah
 maaih njimv cuotv daaih buangv ndau beih
 maaih njimv nyei miev mbiorngz buangv
 weih jienv nyei la bieiv laatc yaac mbaang
yie yietc binc mangc
 yietc binc hnamv
 yie mangc liuz ziouc duqv hoqc hiuv yietc nyungc aqv
aengx bueix dangh
 m njormh dangh
 qopv jienv buoz m njormh da hngatv dangh
jomc nyei jauv ziouc liemh zeih taux hnangv janx zaqc
 dangx donx nyei jauv oix daaih hnangv mienh dorh jienv wuoqc ginc daaih taux
