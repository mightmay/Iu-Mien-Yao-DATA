zingh nyei mienh lunc baac
 nqa haav baulo heuc sienx yesu nyei zuangx mienh daaih zunv
 ninh kuinx liuz yaac gorngv liuz leih hiaang waac ziouc cuotv jauv mingh maa si ndo nie deic bung
jiex naaiv norm deic bung mingh taux haaix
 ninh kuinx sienx yesu nyei mienh yaac zunh doz camv nyei
 hnangv naaiv nor zoux jienv mingh taux gikc deic bung
yiem wuov buo hlaax nyieqc
 oix bieqc nzangv mingh silie deic bung wuov zanc
 ninh hiuv duqv yiutai mienh daav za eix hoic ninh
 ninh ziouc dingc hnyouv daaux sin nzuonx maa si ndo nie
caux ninh mingh nyei mienh maaih yiem mbe lo aa zingh daaih wuov dauh bilatv nyei dorn
 so baa te
 caux yiem te saa lo ni gaa zingh wuov deix i dauh aa litv taa katv caux se kun ndatc
 caux yiem nde mbi zingh wuov dauh gaai atc
 aengx maaih ti mo tai yaac maaih esie saengv wuov deix i dauh ti ki gatc caux do fi matv
naaiv deix mingh ndaangc yiem wuov do atc zuov yie mbuo
jiex liuz maiv an bingv nyei njuov nyei zipv
 yie mbuo yiem fi lipv poi bieqc nzangv mingh biaa hnoi taux do atc
 gapv jienv doic yiem yietc norm leiz baaix wuov
wuov norm leiz baaix nyei daauh hnoi  wuov muonz
 dongh yie mbuo gapv zunv maeqv njuov  wuov zanc
 baulo gorngv waac njaaux zuangx mienh
 ninh hiuv duqv da nyeic hnoi ninh oix zuqc cuotv jauv ziouc gorngv waac ndaauv nyei
 taux ndaamv muonz
yie mbuo gapv zunv wuov nzangh biauv buov jienv dang camv nyei
maaih laanh mienh lunx mienh
 mbuox heuc yu ti gatc
 zueiz jienv fong muonh muangx baulo gorngv waac lauh haic
 ziouc m njormh da hngatv
 baulo gorngv jienv waac mingh
 yu ti gatc ziang naaic m njormh ndo nyei
 yiem buo nzangh biauv ndortv njiec taux ndau
 mienh mingh hlorpv jiez daaih buatc daic mi aqv
baulo njiec mingh mbaapv njiec qam jienv wuov dauh dorn yaac gorngv
maiv dungx gamh nziex
 ninh corc maaih maengc nyei
baulo aengx faaux gu nguaaic mingh zorqv njuov daaih maeqv bun nqoi nyanc aengx gorngv waac lauh nyei
 taux lungh njang
 ziouc mingh mi aqv
zuangx mienh dorh wuov dauh maaih maengc ziangh jienv nyei dorn nzuonx biauv
 haiz hnyouv fong nzengc aqv
yie mbuo bieqc nzangv mingh atc sotc zingh ndaangc
 oix yiem naaic zipv baulo caux yie mbuo bieqc nzangv
 naaiv se baulo ganh dingc ziangx
 weic zuqc ninh oix yangh jauv gan mbienx mingh
yiem atc sotc zingh
 baulo daaih buangh yie mbuo
 yie mbuo ziouc zipv ninh bieqc nzangv mingh mi ti le ni
yangh nzangv mingh
 da nyeic hnoi yie mbuo taux ki otc koiv nzou
 aengx da faam hnoi jiex mingh taux saax mortv koiv nzou
 aengx da feix hnoi yie mbuo mingh taux mi le tatv zingh
baulo dingc hnyouv maiv hitv e fe so zingh
 maiv oix yiem esie saengv lauh
 haih gaanv duqv hingh nor
 ninh oix mingh taux ye lu saa lem zingh ndaangc siou siang mbiauh nyei zipv
yiem mi le tatv zingh
 baulo paaiv mienh mingh e fe so zingh mbuox jiu baang nyei mienh gox daaih buangh ninh
ninh mbuo daaih taux nzoih
 baulo mbuox ninh mbuo
yiem yie bieqc esie daauh hnoi caux meih mbuo yiem nyei ziangh hoc
 yie hnangv haaix nor yiem
 hnangv haaix nor zoux
 meih mbuo hiuv nyei
yie nyiemc ganh zoux faix
 yaac maaih wuom mueic liouc jienv fu sux ziouv yaac zuqc ziex nyungc kouv weic zuqc yiutai mienh daav za eix hoic yie
meih mbuo yaac hiuv duqv maaih haaix nyungc haih tengx meih mbuo yie zunh mbuox meih mbuo
 maiv liouh
 yiem domh zuangx nyei dorngx yaac yiem gorqv mienh nyei biauv yie njaaux nzengc meih mbuo
maiv gunv yiutai mienh fai janx
 yie longx longx nyei kuinx ninh mbuo oix zuqc goiv hnyouv guangc zuiz nzuonx daaih lorz tin hungh yaac sienx mbuo nyei ziouv yesu giduc
ih zanc weic singx lingh aapv yie
 yie ziouc mingh ye lu saa lem zingh
 mv baac taux wuov oix buangh zuqc haaix nyungc sic yaac maiv hiuv
kungx hiuv duqv yiem norm norm zingh singx lingh box bun yie hiuv duqv oix zuqc wuonx loh yaac oix zuqc siouc ziex nyungc kouv
yie yaac maiv funx yie nyei maengc weic yie maaih haaix nyungc jaax zinh
 yie kungx oix zoux ziangx ziouv yesu paaiv yie zoux nyei gong
 naaiv se zoux zorng zengx gorngv tin hungh nyei en nyei kuv fienx
yie mingh mingh daaih daaih yiem meih mbuo naaiv zunh tin hungh zoux ziouv gunv mienh nyei kuv fienx bun meih mbuo muangx
 ih zanc yie hiuv duqv nqa haav hingv meih mbuo maiv duqv buatc yie nyei hmien aqv
weic naaiv yie longx longx nyei gorngv
 se gorngv meih mbuo haaix dauh zuqc mietc
 zuiz maiv ndortv zuqc yie
weic zuqc yie zorqv tin hungh nyei za eix yietc zungv zunh mbuox meih mbuo nzengc mi aqv
 maiv liouh yietc nyungc
meih mbuo oix zuqc mbungh jienv oc
 oix zuqc goux longx meih mbuo ganh yaac goux longx singx lingh bun meih mbuo goux wuov deix mienh
 oix zuqc goux tin hungh nyei jiu baang
 dongh ninh longc ninh nyei dorn nyei nziaamv maaiz nyei jiu baang
 hnangv yungz yungh nyei mienh goux ninh mbuo nyei yungh nor
yie hiuv duqv yie leih nqoi meih mbuo liuz
 nqa haav maaih ciouv haic nyei hieh juv oix bieqc meih mbuo gu nyuoz
 ninh mbuo yaac maiv nyaangc naaiv deix yungh
yiem meih mbuo gu nyuoz zungv oix maaih mienh zorqv zien leiz tiuv benx jaav leiz nduov sienx yesu nyei mienh mingh gan
oix zuqc ging hnyouv jangx jienv
 buo hnyangx gu nyuoz yie ziangh hnoi ziangh muonz maaih wuom mueic liouc jienv kuinx meih mbuo dauh dauh
ih zanc yie zorqv meih mbuo jiu bun tin hungh caux ninh ceix en nyei doz
 naaiv doz haih ceix meih mbuo jiez daaih yaac bun meih mbuo caux ninh nyei cing nzengc mienh duqv nzipc meih mbuo nyei buonc
yie yaac maiv mauv jiex haaix dauh nyei jiem nyaanh fai lui houx
meih mbuo ganh hiuv duqv yie longc yie ganh nyei buoz lorz duqv yie aengx caux yie yiem nyei mienh qiemx longc nyei ga naaiv
yie zoux nyei nyungc nyungc se zoux nyungc zeiv bun meih mbuo hiuv duqv oix zuqc hnangv naaiv nor zoux gong kouv weic tengx mau nyei mienh
 jangx jienv ziouv yesu gorngv nyei waac
 ninh gorngv
  bun nyei gauh maaih orn lorqc duqv zipv nyei
baulo gorngv setv naaiv deix waac ninh caux wuov deix zuangx mienh gueic njiec ndau daux gaux
zuangx mienh nyiemv nzengc
 qam jienv baulo nyei jaang zom
ninh mbuo gauh nzauh jiex se weic ninh gorngv nqa haav hingv maiv duqv aengx buatc ninh nyei hmien wuov joux waac
 ninh mbuo ziouc lomh nzoih fungx baulo mingh bieqc nzangv aqv
