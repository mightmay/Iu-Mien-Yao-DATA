leiz latc se maiv zeiz nqa haav oix daaih wuov deix zien sic
 leiz latc kungx zoux wuov deix longx nyei sic nyei nyungc zeiv caux dongh linh hnangv
 weic naaiv mienh hnyangx hnyangx zanc zanc dongh wuov nyungc ga naaiv dorh mingh ziec
 mv baac naaiv deix ziec nyei ga naaiv maiv haih bun daaih lorz tin hungh wuov deix dunh yunh
se gorngv haih bun ninh mbuo yietc liuz cing nzengc ninh mbuo ziouc haiz maiv maaih zuiz
 maiv zuqc aengx dorh ga naaiv mingh ziec bun tin hungh aqv
mv baac mienh ziec nyei ga naaiv tengx ninh mbuo hnyangx hnyangx jangx zuqc ganh nyei zuiz
weic zuqc ngongh gouv nziaamv caux yungh nyei nziaamv zungv maiv haih nzaaux maiv ndutv zuiz
weic naaiv
 giduc bieqc baamh gen wuov zanc ninh gorngv mbuox tin hungh
meih maiv oix mienh longc saeng kuv ziec fai fongc horc zingh nyeic
 mv baac meih liuc leiz ziangx sin weic yie
meih maiv horpc hnyouv ziangh dauh buov ziec nyei saeng kuv
 yaac maiv horpc hnyouv ziec fiqv zuiz nyei ga naaiv
yie ziouc gorngv
  o tin hungh aac
 yie yiem naaiv
 yie daaih weic ei jienv meih nyei za eix zoux
 hnangv wuov njunc leiz latc sou fiev jienv gorngv taux yie
daauh dangh giduc gorngv
mienh longc saeng kuv ziec yaac fongc horc ga naaiv
 fai dorh saeng kuv ziangh dauh buov ziec
 fai longc saeng kuv ziec weic fiqv zuiz meih maiv oix
 yaac maiv a hneiv
naaiv deix se ziux leiz latc fongc horc ziec nyei
nqa haav ninh aengx gorngv
o tin hungh aac
 yie yiem naaiv
 yie daaih weic ei jienv meih nyei za eix zoux
 tin hungh ziouc bun loz za eix jiex nzengc
 aengx longc giduc liepc jiez siang nyei daaih
weic zuqc yesu giduc ei tin hungh nyei za eix zoux
 longc ninh ganh nyei sin zoux ziec nyei ga naaiv
 ziec yietc nzunc dorngx yietc liuz
 ziouc bun mbuo cing nzengc daaih
dauh dauh sai mienh hnoi hnoi zoux ninh sai mienh nyei gong
 nzunc nzunc dongh wuov nyungc ga naaiv ziec
 wuov deix ga naaiv yietc liuz yaac maiv haih nzaaux maiv ndutv zuiz
mv baac giduc weic zuiz siev ninh ganh zoux ziec nyei ga naaiv
 ziec yietc nzunc dorngx yietc liuz aqv
 nqa haav ninh zueiz jienv tin hungh nyei mbiaauc maengx
yiem naaic daaih
 giduc zuov jienv ninh nyei win wangv zuqc yiem ninh nyei zaux ndiev zoux lorngx zaux nyei dorngx
weic zuqc giduc longc ninh ganh ziec yietc nzunc
 ninh ziouc bun nzaaux cing nzengc daaih nyei mienh yietc liuz dunh yunh
singx lingh yaac zoux zorng zengx gorngv naaiv deix sic
 daauh dangh ninh gorngv
ziouv gorngv
 nyutc zeiv oix taux
 yie oix caux ninh mbuo liepc jiez ngaengc waac
 yie oix zorqv yie nyei leiz latc fapv jienv ninh mbuo nyei mba nziu gorn
 yaac fiev jienv ninh mbuo nyei hnyouv gu nyuoz
nqa haav ninh aengx gorngv
yiem naaiv mingh yie maiv jangx ninh mbuo nyei zuiz
 caux ninh mbuo zoux nyei waaic sic
hnangv naaic duqv naaiv deix zuiz guangc liuz
 ziouc maiv zuqc aengx longc ga naaiv ziec weic fiqv zuiz
zuangx gorx youz aac
 hnangv naaic mbuo weic yesu nyei nziaamv haih bungx laangc nyei bieqc gauh cing nzengc jiex wuov qongx
yesu weic mbuo koi siang jauv
 dongh ziangh jienv nyei jauv
 weic zuqc ninh koi tong mbaeqc gaengh ndie bun mbuo gan naaic mingh
 naaiv mbaeqc gaengh ndie se ninh ganh nyei sin
mbuo maaih dauh domh sai mienh gunv tin hungh nyei biauv zong mienh
oix zuqc longc ziepc zuoqv nyei hnyouv
 sienx wuonv
 mbuo nyei hnyouv yaac nzaaux cing nzengc
 maiv maaih dorngx nqemh nyei laangh fim
 mbuo nyei sin yaac longc cing nzengc nyei wuom nzaaux liuz
 daaih nitv fatv tin hungh
mbuo oix zuqc sienx wuonv mbuo nyiemc maaih lamh hnamv oix duqv nyei
 weic zuqc laengz waac wuov dauh se kaux duqv wuonv nyei
mbuo yaac oix zuqc hnamv mangc gaax
 hnangv haaix nor haih tengx laanh yietc zei hnamv laanh
 yietc zei zoux kuv sic
oix zuqc gapv zunv zoux leiz baaix
 maiv dungx guangc hnangv maaih deix mienh guangc guenx nor
 daaux nzuonx laanh oix zuqc yietc zei kuinx laanh weic zuqc meih mbuo hiuv duqv ziouv siemv zuiz nyei hnoi taux fatv aqv
se gorngv mbuo hiuv liuz zien leiz mv baac duqv eix zanc zanc baamz zuiz
 maiv maaih haaix nyungc ziec nyei ga naaiv haih fiqv duqv zuiz aqv
kungx gamh nziex jienv zuov zuqc siemv zuiz yaac zuqc hiaangx haic nyei douz
 dongh longc buov tin hungh nyei win jaa wuov nyungc douz
haaix dauh baamz mose nyei leiz
 yaac maaih i buo laanh mienh zoux zorng zengx nor
 wuov dauh zungv zuqc daic yaac maiv maaih haaix dauh korv lienh
wuov nyungc
 hnamv mangc gaax
 haaix dauh caaiv jienv tin hungh nyei dorn
 wuov dauh ziouc mangc piex longc liepc ngaengc waac nyei nziaamv
 dongh nzaaux ninh cing nzengc wuov nyungc nziaamv
 ninh yaac gorngv doqc ceix en nyei singx lingh
 ziouc zic duqv dingc zuiz ndongc haaix hniev
mbuo hiuv duqv gorngv naaiv joux waac wuov dauh
 ninh gorngv
jaauv win se yiem yie
 yie za gengh jaauv aqv
 ninh aengx gorngv
ziouv oix siemv ninh nyei baeqc fingx
hnangv naaic
 zuqc ndortv yiem ziangh jienv nyei tin hungh nyei buoz ndiev nor
 se gamh nziex haic nyei sic
oix zuqc jangx jienv zinh ndaangc meih mbuo hnangv haaix nor
 meih mbuo coqv hoqc duqv tin hungh nyei njang ziux jienv meih mbuo wuov zanc
 meih mbuo diev duqv camv nyungc kouv naanc mv baac meih mbuo diev duqv hingh
maaih ziangh hoc meih mbuo dorng zuangx zuqc mienh gorngv doqc
 zoux doqc
 maaih ziangh hoc maaih deix zuqc mienh hnangv naaiv nor zoux
 meih mbuo yaac mingh caux ninh mbuo juangc jienv diev
meih mbuo yaac maaih hnyouv korv lienh zuqc wuonx nyei mienh
 meih mbuo nyei ga naaiv zuqc caangv nzengc
 meih mbuo a hneiv diev weic zuqc meih mbuo hiuv duqv meih mbuo corc maaih nyungc gauh longx jiex
 yaac yietc liuz yiem
hnangv naaic
 oix zuqc bungx laangc nyei sienx
 maiv dungx guangc
 meih mbuo ziouc duqv zipv domh zingh nyeic
oix zuqc longc noic diev weic zoux ei tin hungh nyei eix ziouc duqv zipv ninh laengz bun nyei buonc
hnangv ging sou gorngv nor
maiv lauh oix daaih wuov dauh za gengh daaih
 ninh zungv maiv ngaih
haaix dauh caux yie horpc hnyouv
 wuov dauh weic sienx yie duqv ziangh jienv
 mv baac se gorngv haaix dauh hluotv nqaang
 yie ziouc maiv a hneiv wuov dauh aqv
mv baac mbuo maiv zeiz hluotv nqaang zuqc mietc nyei mienh
 mbuo sienx tin hungh yaac zoux duqv njoux nyei mienh
