mangc gaax tin hungh ndongc haaix hnamv mbuo
 ninh bun mbuo duqv mbuox heuc tin hungh nyei naamh nyouz
 yaac maiv zeiz kungx duqv mbuox hnangv
 za gengh benx ninh nyei naamh nyouz mi aqv
 baamh mienh maiv hiuv duqv mbuo se weic zuqc ninh mbuo maiv hiuv duqv zaangc diex
hnamv haic nyei gorx youz aah
 ih zanc mbuo benx tin hungh nyei naamh nyouz
 nqa haav hingv mbuo oix hnangv haaix nor maiv gaengh hiuv
 mv baac mbuo hiuv duqv giduc hinc cuotv wuov zanc mbuo oix hnangv ninh nor
 weic zuqc yesu za gengh hnangv haaix nor
 mbuo yaac duqv buatc ninh hnangv wuov nor
haaix dauh maaih lamh hnamv tin hungh oix bun ninh hnangv yesu
 wuov dauh ziouc oix zuqc goux ganh cing nzengc
 hnangv giduc nor cing nzengc
haaix dauh baamz zuiz se baamz tin hungh nyei leiz latc weic zuqc zuiz se baamz leiz latc nyei sic
meih mbuo hiuv duqv giduc daaih weic teix mbuo nyei zuiz
 ninh ganh yaac maiv maaih zuiz
haaix dauh caux giduc juangc maengc ziangh
 ninh maiv baamz jienv zuiz mingh
 haaix dauh baamz jienv zuiz mingh
 wuov dauh maiv buatc jiex giduc
 yaac maiv hiuv duqv ninh
fu jueiv aah
 maiv dungx muangx haaix dauh nduov meih mbuo
 haaix dauh zoux horpc
 wuov dauh ziouc caux tin hungh horpc hnyouv
 hnangv giduc caux tin hungh horpc hnyouv nor
haaix dauh baamz zuiz se mienv nyei hungh nyei mienh
 weic zuqc mienv nyei hungh m daaih yiem gorn baamz zuiz taux ih zanc
 weic naaiv tin hungh nyei dorn daaih
 se weic mietc nzengc mienv nyei hungh zoux nyei gong
haaix dauh zoux tin hungh nyei naamh nyouz
 wuov dauh maiv baamz jienv zuiz mingh weic zuqc tin hungh nyei fiem fingx yiem jienv ninh nyei hnyouv
 tin hungh zoux ninh nyei die
 ninh ziouc maiv haih baamz jienv zuiz mingh
hnangv naaiv mbuo haih hiuv duqv haaix dauh zoux tin hungh nyei naamh nyouz
 haaix dauh zoux mienv nyei hungh nyei naamh nyouz
 haaix dauh maiv zoux horpc fai maiv hnamv ninh nyei gorx youz
 wuov dauh se maiv zeiz tin hungh nyei naamh nyouz aqv
meih mbuo yiem gorn haiz jiex nyei waac se dongh naaiv
 laanh oix zuqc hnamv laanh
maiv dungx hnangv kaa in nor
 kaa in se hiuang orqv wuov dauh nyei mienh yaac daix ninh nyei youz
 ninh weic haaix diuc daix ninh nyei youz
 weic zuqc ninh ganh zoux dorngc
 ninh nyei youz zoux duqv horpc
gorx youz aah
 se gorngv baamh mienh nzorng meih mbuo
 meih mbuo maiv dungx weic naaic hnamv maiv mengh baeqc
mbuo hnamv mbuo nyei gorx youz ziouc hiuv duqv mbuo biaux ndutv haih daic nyei qaqv duqv maengc ziangh jienv
 haaix dauh maiv hnamv mienh
 wuov dauh corc zuqc daic nyei qaqv gunv jienv
haaix dauh nzorng ninh nyei gorx youz
 wuov dauh se daix mienh nyei mienh
 meih mbuo yaac hiuv duqv daix mienh nyei mienh maiv maaih yietc liuz nyei maengc yiem ninh
mbuo hiuv duqv maaih hnamv mienh nyei hnyouv se hnangv haaix nor weic zuqc yesu weic mbuo siev ninh nyei maengc
 mbuo yaac oix zuqc weic mbuo nyei gorx youz siev maengc
haaix dauh kuh yiem kuh nyanc
 yaac buatc ninh nyei gorx youz ndortv naanc
 ninh yaac mangc duqv jiex mueic maiv tengx
 wuov dauh hnangv haaix nor haih gorngv ninh hnamv tin hungh
fu jueiv aah
 maiv dungx kungx longc nzuih gorngv hnamv mienh hnangv
 oix zuqc zoux sic bun cing za gengh hnamv
hnangv naaic
 mbuo ziouc hiuv duqv mbuo guei zien leiz
 mbuo yaac haih bungx laangc nyei yiem tin hungh nyei nza hmien
se gorngv mbuo nyei hnyouv dingc mbuo maaih zuiz
 mbuo corc hiuv duqv tin hungh gauh hlo jiex mbuo nyei hnyouv
 ninh yaac hiuv duqv maanc sic
hnamv nyei gorx youz aah
 se gorngv mbuo nyei hnyouv maiv dingc mbuo maaih zuiz
 mbuo ziouc bungx laangc nyei yiem tin hungh nyei nza hmien
mbuo yaac hiuv duqv mbuo tengx ninh tov haaix nyungc
 ziouc duqv wuov nyungc aqv
 weic zuqc mbuo ei jienv ninh nyei lingc zoux
 yaac zoux horpc ninh nyei hnyouv
tin hungh nyei lingc se mbuo oix zuqc sienx ninh nyei dorn
 yesu giduc
 yaac oix zuqc laanh hnamv laanh hnangv ninh heuc mbuo zoux nor
haaix dauh ei jienv tin hungh nyei lingc zoux
 wuov dauh caux tin hungh juangc maengc ziangh
 tin hungh yaac caux wuov dauh juangc maengc ziangh
 hnangv naaic
 mbuo haih hiuv duqv tin hungh caux mbuo juangc maengc ziangh weic zuqc mbuo maaih tin hungh ceix bun nyei singx lingh
