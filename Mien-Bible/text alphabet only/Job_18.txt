quwaa mienh
 mbin ndatc
 dau
meih oix gorngv naaiv gorngv wuov ndongc haaix lauh
 hnamv longx maah
 yie mbuo ziouc caux meih gorngv waac
weic haaix diuc funx yie mbuo hnangv saeng kuv
 ziux meih mangc
 yie mbuo benx ga naaiv hngongx fai
meih qiex jiez hoic ganh mun nyei mienh aah
 ndau beih laaix meih oix zuqc guangc benx ndau huaang fai
 la bieiv oix zuqc suiv nqoi ninh nyei dorngx fai
orqv mienh nyei njang zungv zuqc hnangv dang nor daic mi aqv
 ninh nyei douz mbietc yaac maiv ziux njang
yiem ninh nyei ndopv liuh nyei njang benx hmuangx
 yiem ninh gu nguaaic nyei dang yaac daic mi aqv
ninh henv nyei zaux mbiec ih zanc laamx duqv nangv
 ninh ganh daav nyei za eix zungv hoic ninh ndiqv zuqc ndorpc
ninh ganh nyei zaux dorh ninh mingh zuqc mungz nzenc
 ninh yangh zaeng hlaang nyei kuotv jiex
hlaang ziouc hlopv jienv ninh nyei zaux nqo
 aengx naeqc jienv zietc nyei
maaih hlaang weic ninh bingx jienv ga ndiev ndau
 zaeng jienv yiem ninh yangh nyei jauv
haeqv ninh gamh nziex haic nyei sic weih jienv biei bung
 yaac zunc jienv ninh nyei zaux nqo mingh
laaix ngorc
 ninh nyei qaqv piex jienv njiec
 zeqc naanc yiem ninh nyei ga hlen zuov jienv ninh
ninh nyei ndopv butv ciouv nyei baengc huv nzengc
 doqc haic nyei wuon baengc naqv ninh nyei buoz zaux
yiem ninh kaux nyei ndopv liuh ninh zuqc baeng cuotv
 aengx zuqc dorh mingh taux gamh nziex haic nyei hungh diex
dongh maiv zeiz ninh nyei ga naaiv yiem ninh nyei ndopv liuh
 yaac maaih hungh hiaamx jienv ninh yiem nyei dorngx
ninh nyei nzungh nqaai mingh
 ninh nyei nquaah nyaux nzengc
yiem lungh ndiev maiv maaih haaix dauh jangx ninh
 yiem deic bung ninh nyei mbuox zutc mi aqv
ninh yiem njang zuqc zunc bieqc hmuangx gu nyuoz
 se zuqc zunc cuotv yaangh gen
yiem ninh nyei douh zong maiv maaih ninh nyei hoz doic zeiv fun
 ninh yiem jiex nyei dorngx maiv maaih yietc dauh cuotv singx maengc
fai bung mienh muangx haiz ninh nyei setv mueiz zuqc nyei sic ziouc hnyouv waaic nzengc
 dong bung mienh yaac gamh nziex haic aqv
orqv mienh yiem nyei dorngx zungv hnangv naaiv
 maiv hiuv tin hungh nyei mienh yaac hnangv naaiv aqv
