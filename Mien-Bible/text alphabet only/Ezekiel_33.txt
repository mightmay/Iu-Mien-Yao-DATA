yie aengx duqv zipv ziouv  nyei waac gorngv
baamh mienh aah
 meih oix zuqc gorngv mbuox meih nyei buonv guoqv mienh
  se gorngv yie bun norm deic bung zuqc nzuqc ndaauv mborqv jaax
 wuov norm guoqv yiem ninh mbuo nyei mienh mbu ndongx yaac ginv dauh zoux siouv gaeng mienh
wuov dauh siouv gaeng mienh buatc win wangv dorh nzuqc ndaauv daaih fatv
 ninh ziouc biomv jorng kuinx mienh
haaix dauh mienh haiz jorng nyei qiex mbui yaac maiv ei jienv kuinx nyei qiex zoux
 ninh ziouc zuqc nzuqc ndaauv daix
 weic ninh zuqc daic
 ninh ganh oix zuqc ndaam dorng
weic zuqc ninh haiz jorng nyei qiex mbui
 ninh yaac maiv ei naaiv deix kuinx nyei qiex zoux
 ninh ganh oix zuqc ndaam dorng
 se gorngv ninh ei naaiv deix kuinx nyei qiex
 ninh haih njoux duqv ninh ganh nyei maengc
mv baac se gorngv siouv gaeng mienh buatc win wangv dorh nzuqc ndaauv daaih fatv
 ninh yaac maiv biomv jorng kuinx mienh
 ziouc yiem ninh mbuo mbu ndongx maaih dauh zuqc nzuqc ndaauv daix
 wuov dauh zuqc daix laaix ninh ganh nyei zuiz
 mv baac weic ninh daic yie oix bun siouv gaeng mienh ndaam dorng
baamh mienh aah
 ih zanc yie paaiv meih zoux i saa laa en nyei zeiv fun nyei siouv gaeng mienh
 meih haaix zanc haiz yie nyei nzuih gorngv nyei waac meih oix zuqc dorh naaiv deix waac mingh kuinx ninh mbuo
se gorngv yie gorngv mbuox orqv mienh
  orqv mienh aah
 meih ndongc haaix zungv oix zuqc daic
  mv baac meih yaac maiv kuinx orqv mienh guangc ninh zoux nyei jauv
 wuov dauh orqv mienh oix zuqc weic ninh ganh nyei zuiz zuqc daic
 mv baac weic ninh zuqc daic yie oix bun meih ndaam dorng
mv baac se gorngv meih kuinx wuov dauh orqv mienh guangc ninh zoux nyei jauv
 ninh yaac maiv guangc nor
 ninh oix zuqc weic ninh ganh nyei zuiz daic
 mv baac meih duqv njoux cuotv meih ganh nyei maengc
baamh mienh aah
 meih oix zuqc gorngv mbuox i saa laa en nyei zeiv fun
  meih mbuo gorngv
yie mbuo zoux dorngc nyei sic caux baamz nyei zuiz ngatv jienv yie mbuo
 weic naaiv yie mbuo hei jienv njiec
 yie mbuo hnangv haaix nor haih duqv ziangh jienv mingh
meih oix zuqc gorngv mbuox ninh mbuo
  ziouv tin hungh  gorngv
yie ziangv jienv yie ganh nyei maengc laengz yie maiv a hneiv orqv mienh daic
 yie a hneiv orqv mienh guangc nqoi ninh zoux nyei jauv duqv maengc ziangh jienv
 huin nzuonx maah
 huin nzuonx guangc nqoi meih mbuo zoux orqv nyei jauv
 o i saa laa en nyei zeiv fun aah
 meih mbuo fungc oix zuqc daic
baamh mienh aah
 meih oix zuqc mbuox meih nyei buonv guoqv mienh
  kuv mienh baamz zuiz
 ninh zoux nyei kuv sic maiv haih njoux maiv duqv ninh
 orqv mienh guangc nqoi ninh zoux orqv nyei jauv
 ninh zoux nyei orqv sic yaac maiv haih bun ninh ndiqv zuqc ndorpc
 kuv mienh baamz zuiz yaac maiv haih weic ninh zoux jiex nyei kuv sic duqv ziangh jienv
maiv gunv yie gorngv mbuox kuv mienh ninh zungv oix duqv ziangh jienv
 se gorngv ninh kaux ninh zoux nyei kuv sic aengx zoux zuiz
 ninh zoux jiex nyei kuv sic yie maiv jangx aqv
 ninh oix zuqc laaix ninh zoux nyei zuiz zuqc daic
aengx maaih nyungc
 se gorngv yie mbuox orqv mienh
  meih zungv oix zuqc daic
  mv baac ninh guangc nqoi ninh zoux nyei zuiz aengx zoux baengh fim caux horpc nyei jauv
gorngv hnangv ninh zorqv zoux dorngx daauh nyei ga naaiv tuix nzuonx aengx zorqv nimc daaih nyei ga naaiv fungx nzuonx bun loz ziouv
 ninh ei bun mienh duqv ziangh jienv nyei leiz yaac maiv zoux haaix nyungc orqv sic
 ninh zungv duqv ziangh jienv
 maiv zuqc daic
ninh baamz jiex nyei zuiz yie maiv jangx
 ninh zoux baengh fim caux zoux horpc nyei jauv ziouc ndongc haaix zungv duqv ziangh jienv
mv baac meih nyei buonv guoqv mienh corc gorngv
  ziouv zoux nyei jauv maiv baengh fim
  mv baac se ninh mbuo ganh nyei jauv maiv baengh fim
se gorngv kuv mienh guangc nqoi ninh zoux nyei kuv sic
 ninh zungv oix zuqc weic ninh zoux nyei sic zuqc daic
orqv mienh guangc nqoi ninh zoux nyei orqv sic zoux baengh fim caux horpc nyei jauv
 ninh weic naaiv duqv ziangh jienv
o i saa laa en nyei zeiv fun aah
 meih mbuo corc gorngv
  ziouv zoux nyei jauv maiv baengh fim
  mv baac yie oix ziux meih mbuo gorqv mienh zoux nyei sic siemv meih mbuo
yie mbuo zuqc guaatv mingh ziepc nyeic hnyangx ziepc hlaax saeng hmz wuov hnoi maaih laanh mienh yiem ye lu saa lem biaux daaih yie naaiv gorngv
wuov norm zingh mbaang mi aqv
naaiv laanh mienh maiv gaengh taux zinh ndaangc wuov hnoi lungh maanz hmuangx
 ziouv  nyei qaqv yiem yie nyei sin bun yie nyei nzuih haih gorngv waac
 da nyeic ndorm wuov laanh mienh daaih taux yie naaiv
 yie nyei nzuih haih gorngv duqv waac
 maiv aengx hngongx aqv
yie aengx duqv zipv ziouv nyei waac gorngv
baamh mienh aah
 yiem jienv i saa laa en nyei ndau huaang nyei mienh gorngv
  apc laa ham nduqc laanh mienh hnangv duqv naaiv norm deic bung benx ninh nyei buonc
 mv baac yie mbuo mienh soux camv
 naaiv norm deic bung ndongc haaix zungv jiu benx yie mbuo nyei buonc
weic naaiv meih oix zuqc gorngv mbuox ninh mbuo
  ziouv tin hungh  hnangv naaiv nor gorngv
meih mbuo nyanc maaih jienv nziaamv nyei orv yaac cau hmien mangc meih mbuo nyei miuc fangx aengx daix mienh bun nziaamv liouc cuotv
 meih mbuo corc horpc zuqc duqv naaiv norm deic bung benx meih mbuo nyei buonc fai
meih mbuo kaux meih mbuo nyei nzuqc ndaauv
 meih mbuo yaac zoux gamh nziev nyei sic
 dauh dauh hienx juangc laangz mienh nyei auv
 meih mbuo corc haih duqv naaiv norm deic bung benx meih mbuo nyei buonc fai
meih oix zuqc hnangv naaiv gorngv mbuox ninh mbuo
  ziouv tin hungh  hnangv naaiv gorngv
yie ziangv jienv yie ganh nyei maengc laengz waac gorngv
 yiem ndau huaang nyei mienh oix zuqc nzuqc ndaauv daix
 yiem lomc huaang wuov deix zuqc jiu bun hieh zoih nyanc
 yiem weih wuonv nyei dorngx caux yiem mbaengx kuotv nyei mienh zuqc butv wuon baengc daic
yie ziouc bun naaiv norm deic bung benx ndau huaang
 benx baaic waaic nyei dorngx
 ninh zoux maux nyei qaqv ziouc zutc mi aqv
 i saa laa en nyei mbong yaac huaang nzengc
 maiv maaih mienh jiex wuov
yie weic ninh mbuo zoux yietc zungv gamh nziev nyei sic bun deic bung benx ndau huaang
 baaic waaic nyei dorngx wuov zanc
 ninh mbuo ziouc hiuv duqv yie se ziouv
baamh mienh aah
 meih nyei buonv guoqv mienh yiem zingh laatc ga hlen fai biauv nyei gaengh ndaangc gorngv taux meih
 laanh mbuox laanh
 gorx youz mbuox gorx youz
  daaih maah
 daaih muangx yiem ziouv  cuotv daaih nyei waac
ninh mbuo ziouc daaih lorz meih hnangv yietc gau mienh daaih nor
 aengx yiem meih nyei nza hmien hnangv yie nyei baeqc fingx
 ninh mbuo muangx meih gorngv nyei waac mv baac maiv ei jienv zoux
 weic zuqc ninh mbuo nyei nzuih gorngv hnamv nyei mv baac hnyouv kungx mauv lorz nyaanh
meih se hnangv mborqv lorh nzoz
 longc kuh muangx nyei qiex baaux zingh youh nzung bun ninh mbuo muangx weic zuqc ninh mbuo muangx meih gorngv nyei waac yaac maiv kangv ei jienv zoux
naaiv deix ziangh hoc taux
ndongc haaix zungv oix taux aqv
 ninh mbuo ziouc hiuv duqv yiem ninh mbuo mbu ndongx maaih dauh douc waac mienh
