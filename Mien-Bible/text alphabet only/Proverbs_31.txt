naaiv se le mu en hungh douc nyei waac
 se ninh nyei maa njaaux ninh wuov deix waac
o yie nyei dorn aah
 o yie yungz nyei dorn aah
 yie laengz ngaengc waac duqv daaih nyei dorn aah
 yie oix zuqc njaaux haaix nyungc meih
maiv dungx zorqv meih nyei qaqv bun nzengc m sieqv dorn
 maiv dungx bun naaiv nyungc jauv hoic hungh diex zuqc baaic
o le mu en aah
 hungh diex maiv horpc zuqc
 hungh diex maiv horpc zuqc hopv a ngunc diuv
 zoux hlo gunv wuov dauh maiv horpc zuqc maaih hnyouv oix hopv diuv kuv
nziex hopv liuz ziouc la kuqv leiz latc
 yaac bun zuqc kouv nyei yietc zungv mienh horpc zuqc duqv nyei leiz pien mingh
bun diuv kuv aav lamh daic nyei mienh hopv
 bun a ngunc diuv hnyouv nzauh kouv nyei mienh
bun ninh mbuo hopv ziouc la kuqv jomc nyei jauv
 maiv aengx jangx ninh mbuo nyei kouv naanc
oix zuqc tengx hngongx
 maiv haih gorngv waac nyei mienh gorngv
 yaac beu jienv yietc zungv doh naanc nyei mienh horpc zuqc duqv nyei leiz
oix zuqc tengx gorngv yaac baengh fim nyei dunx sic
 oix zuqc beu jienv jomc nyei mienh caux dangx donx mienh horpc zuqc duqv nyei leiz
haaix dauh haih lorz duqv ziangh horngh nyei auv
 ziangh horngh nyei auv gauh jaaix jiex la bieiv jaaix
ninh nyei nqox kaux duqv zuqc ninh
 yaac maiv ndortv buonv aqv
ninh yietc seix zoux longx bun ninh nyei nqox
 yietc liuz maiv zoux haaix nyungc hoic
ninh lorz ba gi yungh biei caux la maah
 a hneiv longc buoz zoux gong
ninh hnangv zoux saeng eix nyei nzangv nor
 wuonc ninh nyei nyanc hopv yiem go nyei daaih
lungh maiv gaengh njang ninh jiez sin daaih mbenc nyanc hopv bun hmuangv doic
 yaac paaiv gong bun ninh nyei m sieqv bou
ninh samx mangc lingh deic yaac maaiz daaih
 ninh longc ganh nyei buoz zornc daaih nyei nyaanh zoux huingx zuangx a ngunc biouv
ninh cuotv qaqv zoux gong jienh
 yaac bun ninh nyei buoz henv
ninh hiuv duqv ninh zoux daaih nyei huox maaih jaax zinh
 ninh lungh muonz buov dang zoux gong lauh nyei
ninh weic ganh baeng suix yaac weic ganh ndatv ndie
ninh cuotv fim nzie mienh jomc mienh
 yaac sung buoz tengx dangx donx mienh
duih sorng nyei ziangh hoc ninh maiv nzauh ninh nyei biauv zong mienh
 weic zuqc ninh nyei ziangh biauv mienh maaih lui siouv zuqv
ninh zoux dimc coux nyei ndie
 yaac longc la maah ndie muonc caux setv luoqc nyei ndie zoux ganh nyei lui houx
ninh nyei nqox caux buonv deic mienh gox zueiz zingh gaengh nyei ziangh hoc
 zuangx mienh hiuv duqv ninh nyei nqox
ninh longc la maah ndie muonc zoux lui houx maaic
 yaac fungx la sin maaic bun saeng eix mienh
ninh maaih qaqv yaac duqv mienh taaih
 ninh yaac jatv hoz nqaang nyei hnoi nyieqc
ninh nyei nzuih gorngv cong mengh waac
 ninh yaac longc suonc nyei hnyouv njaaux
ninh zaangv longx ninh nyei jaa dingh
 maiv qopv jienv buoz yiem
ninh nyei fu jueiv jiez daaih gorngv ninh maaih fuqv
 ninh nyei nqox yaac ceng ninh gorngv
maaih ziangh horngh nyei m sieqv dorn camv nyei
 mv baac meih gauh ziangh horngh jiex
mienh maaih yuoqc fei mv baac haih jaav nyei
 nzueic nyei jauv yaac haih jiex
 mv baac taaih ziouv nyei m sieqv dorn puix duqv ceng
tov bun ninh duqv zingh nyeic ziux ninh nyei buoz zoux nyei gong
 yaac bun ninh zoux nyei gong yiem wuov zingh gaengh duqv mienh ceng
