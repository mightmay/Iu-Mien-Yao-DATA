yopv ziouc dau
naaiv nyungc waac yie haiz camv
 haic aqv
 meih mbuo dauh dauh oix orn hnyouv mv baac meih mbuo bun mienh jaa nzauh
meih maiv dingh maiv hitv nyei gorngv waac maiv haih jomc fai
 maaih haaix nyungc cuoqv zuqc meih dau waac
se gorngv meih mbuo caux yie tiuv dorngx yiem
 yie mv baac haih gorngv hnangv meih mbuo nor
 yie haih borqv jienv yietc kang jiex yietc kang nyei waac gorngv meih mbuo
 aengx dorng jienv meih mbuo huangx m nqorngv
mv baac yie haih longc yie nyei nzuih ceix meih mbuo henv jiez daaih
 yie nyei nzuih meix yaac oix orn meih mbuo nyei you nzauh
maiv gunv yie gorngv waac
 yie mun nyei jauv maiv sienc
 se gorngv yie nyienz jienv maiv gorngv
 yie mun nyei dorngx maiv haih gauh longx
tin hungh aac
 ih zanc meih zungv bun yie kuonx kouv
 meih bun yie nyei biauv zong mienh zuqc baaic nzengc
meih bun yie soqv
 jaic nzengc
 yie ndongc naaiv jaic ziouc zoux zorng zengx gox yie
tin hungh qiex jiez jienv betv yie yaac nzorng yie
 dorng jienv yie ngaatc nyaah
 yie nyei win wangv njatc m zing mangc yie
ninh mbuo morngx nzuih bun yie
 ninh mbuo mbaix yie nyei hmien huotv yie
 ninh mbuo gapv zunv daaih oix zoux bun yie
tin hungh zorqv yie jiu bun orqv mienh
 yaac zoi yie yiem mienh waaic mienh nyei buoz ndiev
yie kuh yiem nyei ziangh hoc ninh zorqv yie wuotv nauv
 ninh nanv jienv yie nyei jaang guaeqv yie muonc nzengc
 ninh zorqv yie zoux ninh nyei mbaeqc
ninh nyei buonv juang zinx mienh weih gormx yie
 ninh buonv tong yie nyei nyutc zeiv yaac maiv korv lienh
 yaac dox yie nyei daamv cuotv njiec ndau
ninh mborqv yie yietc nzunc jiex yietc nzunc
 ninh tiux daaih mborqv hnangv mborqv jaax henv nyei baeng
yie lunh la maah ndie cou nitv jienv yie nyei ndopv
 yie suei nzengc ziouc bueix jienv nie mbung
weic zuqc yie nyiemv
 hmien siqv nzengc
 m zing ndopv yaac hmuangx
maiv gunv yie nyei buoz maiv zoux haaix nyungc doqc
 yie daux gaux nyei waac yaac cing nzengc
ndau aah
 maiv dungx buang yie nyei nziaamv
 maiv dungx bun yie heuc nyei qiex maaih dorngx hitv
ih zanc maaih dauh yiem tin dorngh tengx yie zoux zorng zengx
 beu yie wuov dauh yiem hlang nyei dorngx
yie nyei loz gaeng doic huotv yie
 yie nyei m zing liouc wuom mueic bun tin hungh
tov bun ninh tengx mienh jouh tin hungh
 hnangv mienh tengx ninh nyei loz gaeng doic jouh nor
weic zuqc aengx jiex liuz i ziex hnyangx
 yie ziouc gan maiv nzuonx nyei jauv mingh
