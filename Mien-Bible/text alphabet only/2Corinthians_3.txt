naaiv meih mbuo haiz hnangv yie mbuo bungx waac maux aengx ceng yie mbuo ganh fai
 meih mbuo buatc yie mbuo hnangv maaih deix mienh nor
 qiemx zuqc fienx bun meih mbuo hiuv duqv yie mbuo
 fai qiemx zuqc meih mbuo fiev fienx bun yie mbuo dorh mingh bun mienh hiuv duqv yie mbuo fai
meih mbuo ganh zoux yie mbuo nyei fienx
 fiev jienv yie mbuo nyei hnyouv bun zuangx mienh doqc yaac hiuv
meih mbuo biux mengh meih mbuo benx giduc nyei fienx jiu bun yie mbuo dorh mingh
 se maiv zeiz longc matc fiev wuov la bieiv benv
 se ziangh jienv nyei tin hungh nyei singx lingh fiev jienv mienh nyei hnyouv gu nyuoz
yie mbuo hnangv naaiv nor gorngv weic zuqc yie mbuo sienx giduc ziouc hiuv duqv tin hungh se kaux duqv wuonv nyei
yie mbuo maiv zeiz funx yie mbuo ganh maaih haaix nyungc banh zeic zoux naaiv nyungc gong
 se tin hungh bun yie mbuo maaih banh zeic zoux
bun yie mbuo haih ei jienv siang ngaengc waac fu sux ninh
 naaiv siang ngaengc waac se yie mbuo maiv zeiz ei fiev daaih nyei leiz latc zoux
 yie mbuo ei tin hungh nyei singx lingh zoux
 fiev daaih nyei leiz latc bun mienh zuqc daic
 singx lingh bun mienh maaih ziangh maengc
bun mienh zuqc daic nyei leiz latc longc nzaangc ndingh jienv la bieiv benv
 bun leiz latc wuov zanc
 tin hungh nyei njang laangc yaac hinc cuotv daaih ziux bun mose nyei hmien njang laangc haic
 maiv gunv wuov nyungc njang laangc haih mitc jienv njiec
 i saa laa en mienh mangc maiv duqv mose nyei hmien
hnangv naaic
 singx lingh zoux nyei gong maiv zeiz gauh maaih njang laangc camv fai
se gorngv bun mienh zuqc dingc zuiz wuov diuh jauv ndongc naaic maaih njang laangc nor
 njoux mienh wuov diuh jauv yietc zei gauh maaih njang laangc
zinh ndaangc nyei njang laangc ih zanc maiv njang laangc aqv
 weic zuqc ih zanc maaih gauh njang jiex nyei njang laangc ziux jienv aqv
se gorngv haih yiem douc baav wuov nyungc maaih njang laangc nor
 yietc liuz yiem nyei yietc zei maaih njang laangc
yie mbuo hnangv naaiv nor maaih lamh hnamv
 ziouc bungx laangc nyei zunh doz
yie mbuo maiv hnangv mose oix zuqc longc ndie buang hmien weic bun i saa laa en mienh maiv haih mangc ninh hmien nyei njang laangc mitc jienv njiec
mv baac i saa laa en mienh hnyouv ngaengc haic
 taux ih hnoi ninh mbuo haaix zanc doqc loz ngaengc waac nyei sou
 ninh mbuo nyei hnyouv corc hnangv maaih kuaaiv ndie buang jienv nor
 mienh sienx liuz giduc
 wuov kuaaiv ndie cingx daaih duqv zorqv nqoi mi aqv
taux ih hnoi ninh mbuo haaix zanc doqc mose nyei leiz latc
 se hnangv wuov kuaaiv ndie corc buang jienv hnyouv nor
mv baac haaix dauh huin daaih lorz ziouv
 wuov kuaaiv ndie zorqv nqoi mi aqv
ziouv se dongh singx lingh
 ziouv nyei singx lingh yiem haaix
 yiem wuov mienh duqv bungx nqoi aqv
hnangv naaiv mbuo yietc zungv aengv ziouv nyei njang laangc weic zuqc ndie maiv buang mbuo nyei hmien
 wuov nyungc njang laangc yiem ziouv
 se singx lingh daaih
 goiv yienc mbuo
 bun mbuo gunv zoux gunv zuangv ninh
 gunv zoux gunv maaih njang laangc
