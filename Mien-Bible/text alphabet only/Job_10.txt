yie youx haic yie nyei maengc
 yie ziouc sueih jienv gorngv yie nyei naanc zingh
 yie hnyouv gu nyuoz kouv ziouc oix gorngv aqv
yie oix gorngv mbuox tin hungh
 maiv dungx dingc yie maaih zuiz
 tov bun yie hiuv meih weic haaix diuc caux yie nzaeng
meih zeix mienh aengx mangc piex meih nyei buoz zeix daaih nyei ga naaiv
 yaac ceng orqv mienh nyei za eix
 naaiv deix sic meih haiz horpc nyei fai
meih nyei m zing hnangv baamh mienh nyei m zing fai
 meih buatc hnangv baamh mienh buatc fai
meih nyei hnoi hnangv baamh mienh nyei hnoi fai
 meih nyei hnyangx yaac hnangv mienh nyei hnyangx fai
hnangv naaic meih cingx daaih lorz yie zoux dorngc nyei sic
 aengx zimh lorz yie nyei zuiz
maiv gunv meih hiuv duqv yie maiv maaih dorngc nyei dorngx
 yaac maiv maaih haaix dauh njoux yie biaux ndutv meih nyei buoz ndiev
meih nyei buoz nanv yie
 zeix yie cuotv daaih
 ih zanc meih daaux nqaang daaih oix mietc yie
tov jangx jienv meih longc ba naih nie zeix yie
 meih corc oix bun yie nzuonx benx nie mbung fai
meih dox yie cuotv daaih hnangv nyorx
 aengx bun yie gitv daaih hnangv nyorx hmei ngaengc maiv zeiz
meih longc ndopv caux orv benx lui bun yie zuqv
 yaac longc mbungv caux jaan daaux jienv
meih bun yie maaih maengc ziangh yaac ziepc zuoqv nyei hnamv yie
 meih yaac longx longx nyei beu jienv yie nyei maengc
mv baac naaiv deix sic meih bingx jienv yiem hnyouv
 yie yaac hiuv duqv naaiv se meih nyei za eix aqv
se gorngv yie baamz zuiz meih mangc jienv yie
 meih zungv oix dingc yie nyei zuiz
 maiv bungx guangc
se gorngv yie zoux orqv
 yie zuqc kouv aqv
 se gorngv yie zoux horpc
 yie cau maiv jiez m nqorngv
 yie za gengh
 nyaiv nzengc
 yaac mangc jienv yie ganh nyei kouv naanc
se gorngv yie bouh yie ganh faaux
 meih zunc yie hnangv sienh zunc nor
 meih aengx zoux mbuoqc horngh nyei sic hoic yie
meih aengx jaa liepc zorng zengx mienh daaih gox yie
 yaac jaa qiex jiez yie
 meih dorh siang jun baeng tiuv jienv mborqv yie
tin hungh aah
 meih weic haaix diuc dorh yie cuotv maa nyei ga sie
 feix duqv yie daic ndaangc mienh nyei m zing buatc yie
ziouc hnangv maiv maaih jiex yie
 se yiem maa nyei ga sie mingh taux zouv mi aqv
yie ziangh seix nyei hnoi nyieqc zoqc haic maiv zeiz
 tov bungx yie ganh yiem
 bun yie duqv deix njien youh
ndaangc yie mingh maiv nzuonx nyei dorngx
 se mingh yiemh gen
 mapv hmuangx nyei deic bung
naaiv norm deic bung se hmuangx haic
 lunc nzengc
 yiem wuov nyei njang yaac hmuangx mi aqv
