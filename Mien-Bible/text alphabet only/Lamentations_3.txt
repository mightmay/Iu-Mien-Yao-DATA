yie se yietc dauh zuqc jiex kouv naanc nyei mienh
 se zuqc tin hungh qiex jiez mborqv
ninh zunc yie mingh yaac bun yie yangh hmuangx nyei dorngx
 maiv maaih njang
ninh zungv ziangh hnoi mborqv yie yietc nzunc jiex yietc nzunc yaac maiv korv lienh
ninh bun yie nyei ndopv caux orv soqv yaac wuotv yie nyei mbungv nauv
ninh bun yie zuqc kouv haic nyei naanc zingh weih jienv yie hnangv laatc nor
ninh hoic yie yiem hmuangx nyei dorngx hnangv daic mingh lauh nyei mienh nor
ninh zoux laatc weih jienv yie
 bun yie biaux maiv ndutv
 ninh longc limc hniev nyei ndoh jienv yie
maiv gunv yie heuc jienv tov tengx
 ninh maiv muangx yie daux gaux nyei waac
ninh longc zuqc daaih nyei la bieiv dangv jienv yie nyei jauv
 yaac bun yie nyei jauv njuotv mingh
ninh se hnangv dauh jiepv zuov jienv maeqv yie
 yaac hnangv sienh bingx jienv yiem mbueiz nyei dorngx
ninh tor yie cuotv yie nyei jauv yaac betv yie benx ziex deix ziex deix
 bun yie zuqc guangc huaang
ninh baeng ninh nyei juang zinx
 zorqv yie benx mbaeqc zuqc ninh nyei forng buonv
ninh baeng forng yiem ninh nyei forng ndongh cuotv
 buonv bieqc yie nyei hnyouv gu nyuoz
yie benx zuangx fingx mienh jatv nyei ga naaiv
 ninh mbuo ziangh hnoi zorqv yie benx nzung baaux
ninh bun yie zuqc kouv naanc hnangv nyanc im nyei ga naaiv beuv
 bun yie kouv taux ndiev hnangv hopv yangh meuz zungx
ninh longc la bieiv bun yie nyei nyaah nauv
 bun yie gamh nziex jienv mbaapv njiec saaiv ndui
yie nyei hnyouv maiv maaih yietc deix baengh orn
 yie zungv la kuqv orn lorqc nyei jauv hnangv haaix nor
yie ziouc gorngv
yie nyei qaqv zitc nzengc
 yie kaux ziouv  maaih lamh hnamv nyei yaac maiv maaih aqv
tov jangx yie zuqc kouv caux yie zuqc nyei naanc zingh
 hnangv yangh meuz caux jiepv daamv im
yie nyei hnyouv zanc zanc jangx jienv
 yie nyei hnyouv yaac nzauh jienv yiem
mv baac yie jangx zuqc naaiv deix sic
 yie ziouc maaih lamh hnamv dorngx
ziouv maiv dingh liouh ziepc zuoqv nyei hnamv mienh
 ninh korv lienh mienh nyei hnyouv yietc liuz maiv dangx
ndorm ndorm zungv siang nyei
 meih za gengh
 ziepc zuoqv haic
yie nyei hnyouv gorngv
ziouv  se yie nyei buonc
 weic naaiv yie kaux ninh maaih lamh hnamv
ziouv  zoux longx bun kaux ninh
 maaih hnyouv lorz ninh wuov deix mienh
mienh sekv nzieqc nyei zuov jienv   ziouv  nyei njoux en se longx haic
mienh hnyangx jeiv lunx nyei ziangh hoc hoqc linc maaih noic se longx nyei
ninh zuqc kouv naanc nyei ziangh hoc
 bun ninh ganh nduqc dauh zueiz jienv sekv sekv nyei yiem wuov
bun ninh ndoqv m nqorngv nyiemc ganh zoux faix
 nziex corc maaih lamh hnamv
bun ninh huin hmien sueih mienh mbaix
 bun ninh zuqc diev nyaiv taux daauh
weic zuqc ziouv maiv yietc liuz guangc mienh
maiv gunv ziouv bun mienh zuqc nzauh
 ziux ninh ziepc zuoqv nyei hnamv mienh
 ninh zungv oix korv lienh
weic zuqc ninh maiv zeiz a hneiv bun mienh zuqc kouv fai zuqc nzauh nyei sic
lungh ndiev yietc zungv wuonx loh nyei mienh zuqc caaiv njiec zaux ndiev
fai dorng jienv yiem hlang jiex wuov dauh nyei nza hmien
 mienh maiv duqv horpc zuqc duqv nyei leiz
fai yiem sic dorngh dunx sic maiv zingx
 ziouv maiv horpc hnyouv aqv
cuotv liuz ziouv dingc
 haaix dauh gorngv haaix nyungc ziouc cuotv hnangv wuov nyungc fai
longx nyei caux ciouv nyei maiv zeiz yiem hlang jiex wuov dauh nyei nzuih cuotv fai
ziangh jienv nyei baamh mienh weic ganh zoux nyei sic zuqc dingc zuiz fungc oix zuqc ngopv
mbuo oix zuqc zaah mangc yaac seix mbuo zoux nyei jauv aengx nzuonx daaih lorz ziouv
mbuo oix zuqc koi nqoi hnyouv
 sung jienv buoz hungx jienv yiem lungh zaangc nyei tin hungh daux gaux
yie mbuo baamz zuiz ngaengc meih
 meih zungv maiv guangc yie mbuo nyei zuiz
meih za gengh qiex jiez jienv zunc yie mbuo
 meih daix yie mbuo yaac maiv korv lienh
meih longc mbuonx jieqv om jienv ganh
 bun yie mbuo daux gaux nyei waac faaux maiv tong
meih bun yie mbuo zuqc yiem maanc fingx mbu ndongx
 benx la fapv caux guangc nyei ga naaiv
yie mbuo nyei yietc zungv win wangv
 morngx nqoi ninh mbuo nyei nzuih gorngv yie mbuo
yie mbuo zuqc haeqv gamh nziex
 zuqc ndortv njiec zaeng mienh nyei kuotv
 zuqc baaic
 zuqc mietc
yie nyei m zing liouc wuom mueic hnangv ndoqv nor
 laaix yie nyei juangc fingx mienh zuqc mietc
yie nyei m zing zanc zanc liouc wuom mueic
 maiv maaih ziangh hoc dingh
zuov jienv ziouv  yiem gu nguaaic lungh mangc njiec ziouc buatc
yie buatc yie nyei buonv zingh nyei zuangx m sieqv dorn buangh nyei sic
 yie haiz hnyouv mun haic
zoux yie nyei win wangv yaac maiv maaih gorn baengx wuov deix
 qaqv zunc yie hnangv zunc norqc nor
ninh mbuo zorqv yie liemh nangh zoi njiec kuotv
 aengx zorqv la bieiv zoi njiec ngatv jienv yie
wuom yiemx jiex yie nyei m nqorngv
 yie gorngv
yie daic aav loh
o ziouv  aac
 yie yiem kuotv ndo nyei dorngx heuc meih nyei mbuox
meih haiz yie jouh nyei qiex
tov maiv dungx buang m normh maiv muangx yie heuc jienv tov meih tengx nyei waac
yie heuc meih wuov zanc meih daaih nitv fatv yie
 meih gorngv
maiv dungx gamh nziex
o ziouv aac
 meih zungv daaih tengx yie caengx sic
 yaac zuoqc yie nyei maengc
o ziouv  aac
 meih buatc liuz yie zuqc mienh zoux dorngc yie nyei sic
 tov tengx siemv dingc yie maiv maaih zuiz
meih buatc win wangv maaih hnyouv oix jaauv win bun yie
 yaac hiuv duqv ninh mbuo daav daaih hoic yie nyei yietc zungv za eix
o ziouv  aac
 meih haiz ninh mbuo huotv yie nyei waac
 yaac haiz ninh mbuo daav daaih hoic yie nyei yietc zungv za eix
oix hoic yie wuov deix mienh nyei nzuih gorngv nyei waac caux ninh mbuo hnamv cuotv nyei jauv
 ziangh hnoi caux yie doix dekc
mangc maah
 maiv gunv ninh mbuo zueiz fai jiez sin
 ninh mbuo dorh yie zoux nzung baaux
o ziouv  aac
 meih oix ziux ninh mbuo nyei buoz zoux nyei gong winh bun ninh mbuo
meih oix bun ninh mbuo nyei hnyouv ngaengc
 bun ninh mbuo zuqc meih zioux
o ziouv  aac
 meih oix qiex jiez jienv zunc ninh mbuo
 maiv bun ninh mbuo yiem meih nyei lungh ndiev
