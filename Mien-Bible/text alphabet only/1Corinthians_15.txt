zuangx gorx youz aac
 yie oix bun meih mbuo jangx jienv zinh ndaangc yie zunh mbuox meih mbuo nyei kuv fienx
 naaiv kuv fienx meih mbuo zipv daaih zoux gorn ndoqv sienx duqv wuonv
se gorngv meih mbuo nanv wuonv yie zunh nyei kuv fienx
 naaiv kuv fienx ziouc bun meih mbuo duqv njoux
 maiv zei aeqv
 meih mbuo sienx maiv lamh longc
yie ganh zipv daaih nyei yie zunh mbuox meih mbuo mi aqv
 gauh longc jienv jiex nyei se hnangv ging sou fiev jienv gorngv nor
 giduc weic mbuo nyei zuiz daic
yaac hnangv ging sou gorngv
 ninh zuqc biopv jienv
 taux da faam hnoi tin hungh aengx bun ninh nangh daaih
ninh yaac hinc bun bide buatc
 aengx nqa haav hinc bun wuov deix ziepc nyeic dauh gong zoh buatc
nqa haav ninh aengx hinc bun hmz baeqv lengh dauh gan ninh nyei mienh lomh nzoih buatc
 naaiv deix mienh camv jiex corc ziangh jienv nyei
 mv baac maaih deix daic mi aqv
nqa haav ninh hinc bun yaagorpc buatc
 aengx hinc bun zuangx gong zoh buatc
nqa haav laai jiex
 ninh hinc bun yie buatc
 maiv gunv yie se hnangv dauh maaih maiv gaux
 cuotv seix daaih nyei mienh nor
yietc zungv gong zoh yie zoux faix jiex
 yie liemh maiv puix duqv mbuox heuc gong zoh
 weic zuqc yie zinh ndaangc zoux doqc tin hungh nyei jiu baang
mv baac yie hnangv haaix nor
 se weic tin hungh nyei en cingx daaih hnangv naaiv nor
 ninh ceix en bun yie
 yaac maiv zeiz maiv lamh longc
 daaux nzuonx yietc zungv gong zoh
 yie zoux gong gauh kouv jiex
 mv baac maiv zeiz yie ganh zoux
 se tin hungh nyei en tengx jienv yie zoux
weic naaiv
 maiv gunv se yie fai wuov deix gong zoh
 yie mbuo yietc zungv dongh naaiv nyungc kuv fienx zunh
 meih mbuo sienx nyei yaac dongh naaiv aqv
yie mbuo zunh kuv fienx gorngv
 giduc daic mingh mv baac tin hungh bun ninh nangh daaih
 wuov nyungc
 yiem meih mbuo naaic maaih deix fungc haih gorngv mienh daic mingh mv baac maiv haih nangh daaih
se gorngv mienh daic mingh yaac maiv haih nangh nor
 giduc daic mv baac tin hungh maiv zeiz bun ninh nangh
se gorngv tin hungh maiv zeiz bun giduc nangh
 yie mbuo zunh nyei kuv fienx maiv maaih gorn
 meih mbuo sienx nyei yaac maiv lamh longc
maiv daan naaiv hnangv
 naaiv bun cing yie mbuo zoux jaav zorng zengx gorngv tin hungh hnangv haaix nor
 weic zuqc yie mbuo gorngv giduc daic mingh
 tin hungh yaac bun ninh nangh daaih
 mv baac se gorngv mienh daic mingh yaac maiv haih nangh daaih nor
 tin hungh yaac maiv zeiz bun giduc nangh daaih
weic zuqc se gorngv daic mingh nyei mienh maiv haih nangh daaih
 tin hungh yaac maiv zeiz bun giduc nangh daaih
se gorngv tin hungh maiv zeiz bun giduc nangh daaih
 meih mbuo sienx nyei se maiv lamh longc
 meih mbuo corc maaih zuiz nyei
sienx giduc nyei mienh
 daic mingh wuov deix
 zungv zuqc mietc nzengc
se gorngv mbuo sienx giduc nyei mienh se weic naaiv seix maaih lamh hnamv hnangv
 yiem naaiv lungh ndiev nyei maanc mienh
 dongh gauh oix zuqc korv lienh jiex se mbuo aqv
mv baac zien sic
 giduc daic mingh
 tin hungh bun ninh nangh daaih
 weic zoux daic mingh nyei mienh nangh daaih nyei daauh dauh
baamh mienh hnangv haaix nor laaix yietc laanh mienh zuqc daic
 baamh mienh yaac hnangv wuov nor weic yietc laanh mienh duqv nangh daaih
maanc mienh hnangv haaix nor laaix juangc aa ndam zuqc daic
 mienh yaac hnangv wuov nor weic caux giduc juangc maengc oix duqv nangh daaih
mv baac dauh dauh zueih yietv zueih nyeic nyei nangh daaih
 giduc zoux nangh daaih nyei daauh dauh
 nqa haav
 giduc aengx daaih wuov zanc
 benx ninh nyei mienh wuov deix yietc zungv yaac oix nangh daaih
nqa haav setv mueiz nyei ziangh hoc ziouc taux aqv
 taux wuov zanc giduc oix hingh nzengc yietc zungv gunv ndaamv lungh
 maaih lingc maaih qaqv nyei
 ziouc zorqv ninh nyei guoqv jiu bun ninh nyei die tin hungh
weic zuqc giduc oix zuqc gunv taux tin hungh zorqv yietc zungv win wangv bun yiem giduc nyei zaux ndiev
nqa haav laai zuqc mietc nyei win wangv se daic nyei jauv
weic zuqc ging sou gorngv
tin hungh bun maanc muotc yiem ninh nyei zaux ndiev
 mv baac buatc duqv mengh nyei
 gorngv 
maanc muotc
 wuov joux waac maiv zeiz gorngv zuqc tin hungh
 dongh bun maanc muotc yiem ninh nyei zaux ndiev wuov dauh
mv baac maanc muotc zuqc mbuoqc giduc gunv wuov zanc
 dorn ganh ziouc yiem dongh bun maanc muotc mbuoqc ninh gunv wuov dauh tin hungh nyei buoz ndiev
 hnangv naaic tin hungh ziouc gunv nzengc maanc muotc
se gorngv mienh daic mingh maiv haih nangh daaih
 mienh jiex wuom nyei leiz weic div daic mingh nyei mienh maaih haaix nyungc eix leiz
 se gorngv daic mingh mv baac za gengh maiv haih nangh daaih nor
 mienh weic haaix diuc jiex wuom nyei leiz div daic mingh nyei mienh
yie mbuo yaac weic haaix diuc zanc zanc zuqc buangh heiv sic
gorx youz aac
 yie hnoi hnoi dorngx daic mi aqv
 yie gaamv hnangv naaiv gorngv weic zuqc mbuo lomh nzoih caux mbuo nyei ziouv giduc yesu juangc maengc ziangh
 yie yaac a hneiv haic meih mbuo aqv
se gorngv yie yiem e fe so zingh kungx ei baamh mienh nyei hnyouv caux hieh zoih borngz jaax
 yie duqv haaix nyungc longx
 se gorngv mienh daic mingh yaac maiv haih nangh daaih nor
 mbuo oix zuqc ei mienh gorngv naaiv deix waac
gunv nyanc
 gunv hopv
 weic zuqc njang hnoi mbuo daic aqv
maiv dungx bun mienh nduov
kuv mienh caux mienh waaic mienh zoux doic
 kuv mienh ziouc waaic mi aqv
meih mbuo oix zuqc goiv hnyouv nzuonx daaih
 maiv dungx aengx baamz zuiz
 yiem meih mbuo naaic maaih deix zungv maiv hiuv duqv tin hungh
 yie hnangv naaiv nor gorngv
 meih mbuo oix zuqc nyaiv aqv
maaih mienh oix naaic
daic mingh nyei mienh
 hnangv haaix nor haih nangh
 nangh daaih wuov zanc
 ninh mbuo nyei sin hnangv haaix nor
ga naaiv hngongx aah
 meih zuangx nyei nyim maiv huv nor
 nyim maiv haih guqc nyaah
meih zuangx yietc norm nyim
 maiv gunv mbiauh witv fai ganh nyungc nyim
 se kungx zuangx nyim hnangv
 maiv zeiz zuangx hlo ziangx nyei ga naaiv zungh
tin hungh ei ninh ganh nyei za eix bun wuov norm nyim cuotv daaih maaih ganh nyei miuh
 norm norm nyim ei nyim nyei buonv maaih nyim nyei miuh
maaih orv nyei ga naaiv
 maiv zeiz nyungc nyungc nyei orv fih hnangv nzengc
 baamh mienh nyei orv ganh nyungc
 saeng kuv orv ganh nyungc
 norqc nyei orv ganh nyungc
 mbiauz nyei orv yaac ganh nyungc
lungh zaangc maaih lungh zaangc ga naaiv nyei sin
 ndau beih maaih ndau beih ga naaiv nyei sin
 lungh zaangc ga naaiv nyei sin maaih yietc nyungc nzueic
 ndau beih nyei ga naaiv yaac maaih ganh nyungc nzueic
mba hnoi maaih ganh nyungc njang laangc
 hlaax maaih ganh nyungc njang laangc
 hleix maaih ganh nyungc njang laangc
 hleix yaac yietc norm maaih yietc norm nyei njang laangc
daic mingh nyei mienh nangh daaih se hnangv naaiv aqv
 biopv nyei sin haih huv nyei
 daic mingh aengx nangh daaih nyei sin maiv haih huv aqv
zuqc biopv nyei sin se aqc mangc
 nangh daaih nyei sin se nzueic nyei
 zuqc biopv nyei sin se mau
 nangh daaih nyei sin se henv
zuqc biopv nyei sin se orv sin
 nangh daaih nyei sin se singx lingh bun maaih maengc nyei sin
 se gorngv maaih orv sin
 ziouc maaih singx lingh bun maaih maengc nyei sin
weic zuqc ging sou gorngv
daauh dauh mienh se aa ndam
 ninh yaac benx maaih maengc nyei mienh
 mv baac nqa haav wuov dauh aa ndam se bun mienh maaih maengc ziangh jienv wuov dauh
cuotv ndaangc se maiv zeiz singx lingh bun maaih maengc nyei
 se maaih orv sin nyei
 nqa haav singx lingh cingx bun maaih maengc nyei
da yietv dauh aa ndam
 tin hungh longc ndau beih nyei nie zeix daaih
 da nyeic dauh aa ndam yiem tin dorngh njiec daaih
longc nie zeix wuov dauh baamh mienh hnangv haaix nor
 guei baamh gen wuov deix se hnangv wuov nor
 yiem tin dorngh daaih wuov dauh hnangv haaix nor
 guei tin dorngh wuov deix yaac hnangv wuov nor
mbuo hnangv haaix nor zuangv longc nie zeix daaih wuov dauh
 mbuo yaac oix hnangv wuov nor zuangv yiem tin dorngh daaih wuov dauh
gorx youz aac
 yie mbuox meih mbuo
 maaih orv maaih nziaamv nyei sin maiv haih nzipc tin hungh nyei guoqv nyei buonc
 haih huv haih waaic nyei yaac maiv haih nzipc maiv haih huv
 maiv haih waaic nyei
muangx longx yie oix gorngv naaiv deix maiv gaengh mbiaangx yaangh nyei sic mbuox meih mbuo
 mbuo maiv zeiz yietc zungv daic
 mv baac mbuo oix goiv yienc nzengc
nzatc mbui nqa haav laai wuov nzunc
 mbuo yietc zungv liemh zeih oix goiv yienc ndongc nziepv m zing siepv
 weic zuqc nzatc mbui wuov zanc
 daic mingh nyei mienh ziouc nangh daaih
 yietc liuz maiv daic aqv
 mbuo yietc zungv yaac goiv yienc
weic zuqc haih huv nyei sin oix tiuv benx maiv haih huv nyei sin
 haih daic nyei yaac oix tiuv benx maiv haih daic nyei
haih huv nyei sin tiuv benx maiv haih huv nyei
 haih daic nyei yaac tiuv benx maiv haih daic nyei wuov zanc
 ziouc cuotv daaih doix diuc naaiv deix ging sou nyei waac
 ging sou gorngv
zuqc daic nyei qaqv zuqc mietc nzengc
 duqv hingh nyei qaqv ziouc gunv jienv
zuqc daic nyei qaqv aah
 meih duqv hingh nyei qaqv yiem haaix
 daic nyei qaqv aah
 danx mienh daic nyei ndie doqc yiem haaix
danx mienh daic nyei ndie doqc se zuiz
 zuiz nyei qaqv yaac yiem leiz latc daaih
mv baac laengz zingh tin hungh
 ninh bun mbuo weic mbuo nyei ziouv yesu giduc duqv hingh
yie hnamv nyei gorx youz aac
 weic naaiv meih mbuo oix zuqc sienx wuonv
 maiv dungx tuix
 oix zuqc zanc zanc cuotv qaqv zoux ziouv nyei gong
 weic zuqc meih mbuo hiuv duqv meih mbuo weic ziouv zoux gong
 maiv maaih yietc nyungc maiv lamh longc
