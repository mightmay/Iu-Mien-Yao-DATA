gorx youz aac
 yie za gengh
 oix tin hungh njoux caux yie juangc fingx nyei mienh haic aqv
 ziouc njiec qaqv tengx ninh mbuo tov tin hungh
yie tengx ninh mbuo zoux zorng zengx gorngv ninh mbuo weic tin hungh jorm hnyouv haic
 mv baac ninh mbuo maiv mengh baeqc tin hungh nyei jauv
ninh mbuo maiv hiuv duqv tin hungh hnangv haaix nor bun mienh caux ninh horpc hnyouv ziouc daav ganh nyei za eix oix caux tin hungh horpc
 ninh mbuo maiv longc tin hungh nyei za eix
giduc zoux bun leiz latc nzengc mi aqv
 hnangv naaic
 haaix dauh sienx kaux giduc ziouc duqv caux tin hungh horpc hnyouv
mose fiev jienv gorngv mienh gan leiz latc duqv caux tin hungh horpc hnyouv nyei za eix
 ninh gorngv
haaix dauh ei jienv leiz latc zoux
 wuov dauh ziouc duqv ei leiz latc ziangh jienv
mv baac ging sou yaac gorngv weic sienx giduc ziouc duqv caux tin hungh horpc hnyouv nyei za eix
 ging sou gorngv
maiv dungx yiem hnyouv hnamv
  haaix dauh oix faaux tin dorngh
naaiv se weic dorh giduc njiec
yaac maiv dungx hnamv
  haaix dauh oix mingh yiemh gen
naaiv se weic bun giduc yiem daic mingh nyei mienh nyei dorngx cuotv daaih
ging sou hnangv naaiv nor gorngv
tin hungh nyei waac yiem nitv meih fatv nyei
 zungv yiem jienv meih nyei nzuih yaac yiem jienv meih nyei hnyouv
 naaiv se yie mbuo zunh mbuox mienh oix zuqc sienx ziouv wuov deix waac
se gorngv meih nyei nzuih nyiemc
yesu zoux ziouv
 meih yaac longc hnyouv sienx yesu daic mingh
 tin hungh aengx bun ninh nangh daaih
 meih ziouc duqv njoux aqv
weic zuqc mbuo longc hnyouv sienx ziouc duqv caux tin hungh horpc
 mbuo longc nzuih nyiemc yesu zoux ziouv
 mbuo ziouc duqv njoux aqv
ging sou maaih joux waac gorngv
haaix dauh sienx kaux ninh
 wuov dauh zungv maiv nyaiv
weic zuqc yiutai mienh caux janx fih hnangv nyei
 maiv ganh nyungc
 yietc zungv juangc dauh ziouv hnangv
 dongh zoux maanc mienh nyei ziouv wuov dauh
 haaix dauh tov ziouv
 ziouv ziouc camv camv nyei ceix fuqv bun wuov dauh
hnangv ging sou gorngv nor
haaix dauh heuc ziouv nyei mbuox
 wuov dauh duqv njoux aqv
se gorngv mienh maiv gaengh sienx yesu giduc
 ninh mbuo hnangv haaix nor haih heuc ninh
 se gorngv maiv gaengh haiz haaix dauh gorngv jiex yesu nyei jauv louc
 ninh mbuo hnangv haaix nor haih sienx
 se gorngv maiv maaih haaix dauh zunh kuv fienx bun ninh mbuo muangx
 ninh mbuo hnangv haaix nor haih duqv haiz kuv fienx
se gorngv maiv maaih haaix dauh paaiv mienh mingh zunh kuv fienx
 mienh hnangv haaix nor haih mingh zunh
 hnangv ging sou gorngv nor
buatc mienh daaih zunh kuv fienx gengh a hneiv haic aqv
mv baac maiv zeiz i saa laa en mienh dauh dauh zipv kuv fienx weic zuqc i saa yaa gorngv
ziouv aac
 haaix dauh sienx yie mbuo zunh nyei waac
hnangv naaic
 mienh sienx weic zuqc ninh mbuo haiz giduc nyei doz
 ninh mbuo duqv haiz weic zuqc maaih mienh mingh zunh bun ninh mbuo muangx
mv baac yie oix naaic gaax
 ninh mbuo za gengh maiv haiz jiex giduc nyei doz fai
 haiz jiex nyei lorqc
 hnangv ging sou gorngv nor
zunh doz mienh nyei qiex sing gormx baamh gen
 ninh mbuo nyei waac zunh jomc lungh ndiev
yie oix aengx naaic gaax
 i saa laa en mienh maiv mengh baeqc fai
 mose ganh longc tin hungh nyei waac dau ndaangc
 ninh gorngv
yie oix bun meih mbuo mueic jieqv yietc fingx janx
 yie oix longc yietc fingx hngongx nyei mienh cuoqv meih mbuo qiex jiez
i saa yaa yaac longc tin hungh nyei waac gauh bungx laangc nyei gorngv
 ninh gorngv
maiv lorz yie wuov deix duqv buatc yie
 maiv naaic taux yie wuov deix
 yie bun ninh mbuo hiuv duqv yie
i saa yaa yaac fiev jienv tin hungh nyei waac gorngv taux i saa laa en mienh
 ninh gorngv
yie ziangh hnoi sung jienv buoz oix zipv maiv muangx waac
 hnyouv ngaengc nyei mienh
