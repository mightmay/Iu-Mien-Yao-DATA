yie nyei dorn aah
 se gorngv meih zipv yie nyei waac
 goux longx yie hatc nyei lingc
meih baeng m normh muangx cong mengh nyei waac
 yaac za gengh oix bieqc hnyouv
zeiz nyei
 se gorngv meih heuc jienv tov oix mengh baeqc
 yaac cuotv qiex tov bun bieqc hnyouv
se gorngv meih lorz cong mengh hnangv lorz nyaanh
 zimh lorz cong mengh hnangv zimh lorz bingx jienv nyei zinh zoih
hnangv naaic meih ziouc mengh baeqc taaih ziouv
  yaac hiuv duqv tin hungh
weic zuqc ziouv ceix cong mengh bun mienh
 ninh nyei nzuih gorngv nyei waac maaih wuonh zaang yaac bun mienh bieqc hnyouv
ninh siou cong mengh weic tengx hnyouv zingx wuov deix
 ninh hnangv torngv baaih beu jienv ziepc zuoqv nyei mienh
ninh goux baengh fim mienh nyei jauv
 yaac beu jienv gan longx ninh wuov deix nyei jauv louc
wuov zanc meih ziouc mengh baeqc haaix nyungc horpc nyei
 baengh fim nyei
 zingx nyei
 se yietc zungv longx nyei jauv
weic zuqc cong mengh oix bieqc meih nyei hnyouv
 wuonh zaang yaac bun meih nyei hnyouv kuh yiem
guai nyei jauv oix beu jienv meih
 bieqc hnyouv nyei jauv yaac goux jienv meih
aengx njoux meih biaux ndutv orqv mienh nyei jauv caux gorngv baeqc nyei mienh
naaiv nyungc mienh guangc zoux horpc nyei jauv
 gan hmuangx nyei jauv louc yangh
ninh mbuo a hneiv zoux orqv sic
 yaac oix haic orqv mienh zoux nyei jauv
ninh mbuo nyei jauv ngau njuotv
 ninh mbuo zoux nyei jauv pien mi aqv
meih ziouc duqv simv nqoi hienx nqox nyei auv
 se biaux ndutv nzuih mbiaangc
 yuoqc mienh nyei m sieqv dorn
ninh guangc hnyangx jeiv lunx nyei ziangh hoc longc daaih nyei nqox
 yaac la kuqv caux ninh nyei tin hungh laengz jiex nyei ngaengc waac
se gorngv mingh ninh nyei biauv
 meih ziouc gan zuqc daic nyei jauv
 mingh ninh wuov se hungx jienv yiemh gen mingh
da faanh mingh ninh wuov nyei mienh maiv maaih yietc dauh duqv nzuonx
 yaac maiv maaih yietc dauh duqv nzuonx taux ziangh maengc nyei jauv
weic naaiv meih oix zuqc yangh mienh longx mienh nyei jauv
 gan longx zoux horpc nyei jauv louc
weic zuqc hnyouv zingx nyei mienh duqv yiem deic bung
 maiv maaih dorngx nqemh nyei mienh yaac duqv yiem wuov
mv baac orqv mienh oix zuqc pai guangc
 maiv duqv yiem deic bung
 hoic mienh nyei mienh oix zuqc mietc hnangv baeng miev nyei gorn nor
