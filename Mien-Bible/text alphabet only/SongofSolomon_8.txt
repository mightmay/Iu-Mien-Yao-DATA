baan maiv duqv meih zoux yie nyei gorx
 se juangc maa hopv nyorx nyei muoz doic
 se gorngv hnangv naaic yie yiem ga nyiec maengx buangh meih
 yie ziouc zom meih
 yaac maiv maaih haaix dauh mangc piex yie
yie ziouc dorh meih
 dorh meih bieqc yie nyei maa nyei biauv
 se dorh mingh taux njaaux yie wuov dauh
 yie oix bun meih hopv ndaang nyei ga naaiv peux daaih nyei diuv
 bun meih hopv yie nyei ziqc liouh biouv nyei diuv
ninh nyei zaaix jieqv buoz yiem yie nyei m nqorngv ga ndiev
 ninh nyei mbiaauc jieqv buoz qam jienv yie
o ye lu saa lem nyei zuangx sieqv aac
 yie kuinx meih mbuo
 maiv dungx la nyauv yie mbuo
 sueih yie mbuo hnamv taux buangv hnyouv
haaix dauh bueic jienv ninh hnamv nyei mienh yiem deic bung huaang faaux daaih
 yie yiem ba jaauh ndiangx ga ndiev heuc meih nyie
 yiem wuov meih nyei maa weic meih mun kouv
 yiem wuov meih nyei maa yungz meih daaih
tov bun yie yiem meih nyei hnyouv hnangv mborqv jienv yienx nor
 hnangv yienx yiem meih nyei buoz zoux norm jangx hoc
 weic zuqc hnamv nyei jauv ndongc daic nyei jauv henv
 mueic jieqv hanc ndongc yiemh gen ciouv
 ninh njopc cuotv hnangv douz mbietc
 hnangv hiaangx haic nyei douz
wuom camv maiv haih mietc hnamv nyei hnyouv
 wuom yiemx yaac maiv haih ziemx daic
 se gorngv haaix dauh dorh ninh nyei jaa dingh ga naaiv yietc zungv oix yienc hnamv nyei hnyouv
 wuov dauh ziouc zuqc zuangx mienh mangc piex taux daauh
yie mbuo maaih dauh muoc faix
 ninh nyei nyorx maiv gaengh hlo
 mienh daaih tov ninh wuov hnoi
 yie mbuo weic yie mbuo nyei muoc oix zuqc hnangv haaix nor zoux
se gorngv ninh benx zingh laatc
 yie mbuo ziouc yiem gu nguaaic ceix nyaanh laauh
 se gorngv ninh benx gaengh
 yie mbuo longc si ndaa zongh ndiangx benv weih jienv
yie se zingh laatc
 yie nyei nyorx yaac hnangv laauh
 weic naaiv
 ziux yie hnamv nyei mienh nyei m zing mangc
 yie bun ninh duqv baengh orn
saa lo morn maaih nzong a ngunc huingx yiem mbaa an haamon
 ninh zorqv ninh nyei a ngunc huingx bun mienh gouv
 huingx gu nyuoz nyei biouv
 dauh dauh goux huingx nyei mienh oix zuqc cuotv yietc cin norm zinh bun ninh
mv baac yie ganh maaih yie ganh nyei a ngunc huingx yiem yie nyei nza hmien
 o saa lo morn aac
 wuov deix yietc cin norm zinh se bun meih
 wuov deix nyic baeqv norm bun goux biouv nyei mienh
o yiem huingx gu nyuoz nyei sieqv aah
 caux yie zoux doic nyei mienh oix muangx meih nyei sing qiex
 tov bun yie muangx haiz meih nyei qiex
yie hnamv nyei mienh aah
 tov meih siepv siepv nyei daaih hnangv dauh jung
 fai hnangv dauh njaih gouv lunx gan miev ndaang nyei mbong daaih
