o ziouv  aah
 yie ndaauh kaux meih
 tov bun yie yietc liuz maiv zuqc nyaiv
weic zuqc meih maaih gong fim nyei
 tov njoux yie
 tengx yie
 tov bungx m normh muangx yaac njoux yie
tov meih zoux yie ndaauh kaux nyei la bieiv
 zoux yie wuonv haic nyei dorngx njoux yie
 weic zuqc meih zoux yie nyei la bieiv
 zoux wuonv nyei dorngx beu yie
o yie nyei tin hungh aah
 tov njoux yie biaux ndutv orqv mienh nyei buoz ndiev
 biaux ndutv hnyouv njuotv
 doqc haic nyei mienh
o ziouv aah
 meih zoux yie maaih lamh hnamv nyei dorngx
   ziouv aah
 yiem yie lunx taux ih zanc yie kaux meih hnangv
yiem yie cuotv seix taux ih zanc yie bangc meih
 se dongh meih bun yie cuotv maa nyei ga sie
 yie zanc zanc ceng meih
mienh camv nyei mbuoqc horngh haic yie mv baac meih zoux yie kaux wuonv nyei dorngx
yie ziangh hnoi longc yie nyei nzuih ceng meih
 yaac zunh meih nyei njang laangc
yie gox nyei ziangh hoc
 tov maiv dungx guangc yie
 sin zaangc nyei qaqv nzengc
 maiv dungx leih nqoi yie
yie nyei win wangv lorz jauv gorngv yie
 dongh zuov jienv oix zorqv yie nyei maengc wuov deix
 lomh nzoih caangh laangh
ninh mbuo gorngv
tin hungh guangc ninh mi aqv
 zunc jienv zorqv ninh maah
 weic zuqc maiv maaih haaix dauh njoux ninh aqv
o tin hungh aah
 maiv dungx leih go yie
 o yie nyei tin hungh aah
 siepv siepv nyei daaih tengx yie
tov bun yie nyei win wangv zuqc nyaiv zuqc baaic nzengc
 tov bun lorz jauv hoic yie wuov deix baaic hmien diev nyaiv
mv baac yie nor
 oix zanc zanc kaux meih maaih lamh hnamv dorngx
 yaac oix jaa ceng meih camv jienv faaux
yie nyei nzuih oix gorngv meih zoux nyei kuv sic
 oix ziangh hnoi gorngv taux meih nyei njoux en
 maiv gunv yie hiuv maiv toux naaiv deix jauv nyei soux mouc
ziouv  tin hungh aah
 yie oix dorh meih zoux henv haic nyei sic daaih gorngv
 yie oix ceng meih zoux horpc nyei jauv
 kungx meih ganh nyei hnangv
o tin hungh aah
 yie yiem hnyangx jeiv lunx taux ih zanc meih njaaux yie
 yie corc zunh meih zoux mbuoqc horngh nyei sic
o tin hungh aah
 yie taux hnyangx jeiv gox
 mba biei baeqc nyei ziangh hoc
 tov maiv dungx guangc yie
 zuov yie zorqv meih zoux henv haic nyei sic mbuox hoz doic
 yaac zunh meih nyei qaqv mbuox nqa haav cuotv seix nyei mienh
o tin hungh aah
 meih zoux horpc nyei jauv mbaengc lungh hlang
 o tin hungh aah
 se meih zoux hlo haic nyei sic
 haaix dauh haih hnangv meih
meih bun yie zuqc domh kouv naanc
 mv baac oix bun yie aengx fingv jiez daaih
 meih oix yiem ndau
 ndo haic nyei dorngx
 aengx zorqv yie cuotv
meih oix taaih yie zoux gauh hlo zinh ndaangc yaac aengx orn nzunc yie nyei hnyouv
o yie nyei tin hungh aah
 yie yaac oix longc daanh baah ceng meih
 oix ceng meih weic zuqc meih ziepc zuoqv nyei
 i saa laa en mienh nyei cing nzengc ziouv aah
 yie oix longc ziepc diuh finx nyei daanh baah ceng meih
yie baaux nzung ceng meih nyei ziangh hoc yie nyei nzuih meix oix njien youh nyei heuc
 yie nyei hnyouv yaac oix njien youh nyei heuc
 weic zuqc meih zuoqc yie
yie nyei mbietc ziangh hnoi oix gorngv meih zoux horpc nyei jauv tengx mienh
 weic zuqc oix lorz jauv hoic yie wuov deix zuqc nyaiv zuqc baaic mi aqv
