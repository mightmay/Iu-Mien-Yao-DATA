 baulo
 weic ziouv yesu zuqc wuonx jienv loh
 yie kuinx meih mbuo
 yiem seix zaangc oix zuqc yiem puix tin hungh heuc meih mbuo daaih wuov zanc
 oix meih mbuo hnangv haaix nor yiem
oix zuqc yiem maanc sic nyiemc ganh zoux faix
 longc suonc hnyouv
 longc noic
 zoux hnyouv ndaauv laanh hnamv laanh
oix zuqc longc hnyouv laanh caux laanh baengh orn nyei yiem weic beu jienv singx lingh ceix bun horpc fim dongh eix nyei hnyouv
maaih nduqc norm sin yaac maaih nduqc dauh singx lingh
 hnangv tin hungh heuc meih mbuo daaih maaih nduqc nyungc maaih lamh hnamv
maaih nduqc dauh ziouv
 nduqc nyungc doz sienx
 maaih nduqc nyungc wuom nyei leiz jiex
yaac maaih nduqc dauh tin hungh
 dongh maanc mienh nyei zaangc diex
 ninh zoux maanc mienh nyei ziouv
 longc maanc mienh zoux ei ninh nyei za eix
 yaac yiem maanc mienh gu nyuoz
mbuo gorqv mienh duqv nyei en se ziux giduc ganh bun nqoi zingh nyeic gorqv mienh
hnangv ging sou fiev jienv gorngv
ninh faaux hlang jiex nyei dorngx wuov zanc
 ninh dorh zuqc caangv nyei mienh camv gan jienv mingh
 yaac fungx zingh nyeic bun baamh mienh
ninh faaux hlang
 wuov joux waac nyei eix leiz hnangv haaix nor
 eix leiz se ninh njiec taux baamh gen gauh aiv nyei dorngx ndaangc
njiec daaih wuov dauh se dongh faaux gu nguaaic zungv gauh hlang jiex zuangx lungh weic yiem buangv maanc muotc wuov dauh
dongh naaiv dauh fungx zingh nyeic bun maanc mienh
 maaih deix duqv zingh nyeic zoux gong zoh
 maaih deix duqv zoux douc waac mienh
 maaih deix duqv zoux zunh kuv fienx nyei mienh
 maaih deix duqv zoux goux jiu baang nyei mienh
 maaih deix duqv zoux fin saeng
ninh hnangv naaiv nor zoux weic liuc leiz ziangx tin hungh nyei mienh zoux giduc nyei gong weic ceix jiez giduc nyei sin
zuov taux mbuo yietc zungv dongh diuc hnyouv sienx longx
 hiuv tin hungh nyei dorn
 mbuo ziouc ei lingh wuonh nyei jauv benx domh mienh
 yaac dunh yunh hnangv nzengc giduc
taux wuov zanc mbuo ziouc maiv zeiz fu jueiv aqv
 maiv zuqc guv guaix nyei mienh njaaux naaiv njaaux wuov nduov mbuo hnangv zuqc nziaaux buonc mingh buonc daaih
 mietv mingh mietv daaih nor
 ninh mbuo longc mbienv mbeux fai longc guv guaix nyei sic nduov mienh gan jaav doz leiz
daaux nzuonx
 mbuo oix zuqc longc hnamv mienh nyei hnyouv gorngv zien hnangv
 mbuo ziouc ei diuc diuc jauv hlo daaih benx domh mienh hnangv giduc
 dongh zoux m nqorngv wuov dauh
giduc gunv jienv sin zaangc nyei nyungc nyungc
 bun sin daaux duqv horpc
 yietc hlamx yietc hlamx bangc nyatv daaux jienv ziouc gapv jienv benx yietc norm sin
 sin zaangc nyei nyungc nyungc zoux horpc ninh ganh nyei gong wuov zanc
 laanh ziouc hnamv laanh
 sin yaac manc manc hlo
 ceix ganh jiez daaih
weic naaiv yie dengv ziouv yesu nyei mbuox kuinx meih mbuo
 yangh naaiv jiex maiv dungx yiem hnangv maiv sienx nyei mienh yiem wuov nor
 ninh mbuo hnamv nyei sic maiv lamh longc
ninh mbuo nyei hnyouv hmuangx
 maiv mengh baeqc tin hungh ceix bun nyei maengc yaac maiv maaih ninh mbuo nyei buonc weic zuqc ninh mbuo nyei hnyouv ngaengc haic ziouc hngongx mi aqv
ninh mbuo hmien beih hoz
 maiv hiuv duqv nyaiv
 sueih binc ei ganh nyei hnyouv hanc zoux nyungc nyungc maiv cing nzengc nyei sic
mv baac meih mbuo zuotc giduc nyei nyungc se maiv zeiz hnangv naaic
meih mbuo ndongc haaix zungv haiz gorngv jiex ninh nyei jauv louc yaac gan ninh ziouc hoqc jiex ninh njaaux nyei zien leiz
oix zuqc guangc nqoi ganh nyei loz maengc
 dongh bun meih mbuo yiem hnangv zinh ndaangc meih mbuo yiem wuov nyungc loz maengc
 meih mbuo nyei loz maengc zuqc nduov ei ganh nyei hnyouv hanc zoux
 manc manc ziouc waaic nzengc mi aqv
oix zuqc bun tin hungh goiv meih mbuo nyei hnyouv
 yienc meih mbuo nyei eix
 benx siang nyei daaih
yaac oix zuqc duqv siang maengc
 naaiv nyungc maengc tin hungh zeix daaih zuangv ninh ganh
 meih mbuo ziouc zien zien nyei zoux duqv horpc yaac cing nzengc nyei
hnangv naaic
 meih mbuo oix zuqc guangc
 maiv dungx gorngv baeqc nduov mienh
 laanh caux laanh kungx oix zuqc gorngv zien waac hnangv
 weic zuqc mbuo dauh dauh benx giduc nyei sin nyei yietc nyungc
se gorngv 
meih mbuo qiex jiez
 maiv dungx qiex jiez daaih baamz zuiz
 yaac maiv dungx ziangh hnoi qiex jiez taux mba hnoi ndortv
yaac maiv dungx bun mienv nyei hungh maaih qangx bieqc
zinh ndaangc zoux zaqc nimc ga naaiv wuov deix oix zuqc guangc
 maiv dungx aengx nimc
 daaux nzuonx oix zuqc longc ganh nyei buoz zoux maaih lamh longc nyei gong yungz ganh nyei maengc yaac nzie mienh jomc mienh
maiv dungx bun meih nyei nzuih gorngv cuotv maiv benx nyei waac
 oix zuqc gorngv haih tengx mienh nyei waac hnangv
 dongh haih ceix mienh puix ninh mbuo qiemx zuqc weic bun muangx nyei mienh duqv longx
yaac maiv dungx bun tin hungh nyei singx lingh nzauh
 tin hungh bun singx lingh meih mbuo
 hnangv nqaapv jienv yienx nor
 zuov tin hungh oix zuoqc meih mbuo nzuonx nyei hnoi nyieqc taux
oix zuqc guangc im nyei hnyouv
 maiv dungx nouz mienh
 maiv dungx qiex jiez
 maiv dungx nauc nauc nyei nzaeng jaax
 maiv dungx gorngv doqc mienh
 yaac oix zuqc guangc nzengc nyungc nyungc nzorng mienh nyei sic
daaux nzuonx
 laanh oix zuqc zoux longx bun laanh
 laanh korv lienh laanh
 yaac oix zuqc guangc laanh zoux dorngc laanh nyei sic hnangv tin hungh longc giduc guangc meih mbuo nyei zuiz wuov nor
