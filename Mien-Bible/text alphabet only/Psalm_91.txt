haaix dauh yiem hlang jiex wuov dauh nyei torngv laangh dorngx
 se zanx yiem nernh jiex wuov dauh nyei dongh linh gu nyuoz
wuov dauh ziouc gorngv mbuox ziouv
meih se yie ndaauh kaux nyei dorngx
 caux weih wuonv nyei dorngx
 yie nyei tin hungh
 dongh yie kaux wuov dauh
ninh oix njoux meih simv ndutv zaeng norqc mienh nyei koux
 caux doqc haic nyei wuon baengc
ninh zungv longc ninh nyei ndaatv gomv jienv meih
 yiem ninh nyei ndaatv ga ndiev ziouc bun meih maaih ndaauh kaux nyei dorngx
 ninh ziepc zuoqv nyei hnyouv zoux domh torngv baaih
 fiuv torngv baaih beu jienv
meih yaac maiv zuqc gamh nziex lungh muonz zanc nyei heiv sic
 fai lungh hnoi zanc buonv daaih nyei forng cang
fai lungh muonz zanc daaih nyei domh wuon baengc
 fai lungh aanx zanc bun mienh zuqc mietc nyei zeqc naanc
nziex haih maaih yietc cin dauh mienh king njiec meih nyei ga hlen
 yietc waanc dauh king njiec meih nyei mbiaauc maengx
 mv baac naaiv deix sic maiv daaih nitv fatv meih
meih ganh nyei m zing ziouc mangc buatc winh bun orqv mienh zuqc dingc nyei zuiz
weic zuqc meih bun ziouv
 zoux meih ndaauh kaux wuov dauh
 se yiem hlang jiex wuov dauh
 benx meih yiem nyei dorngx
maiv maaih haaix nyungc ciouv nyei sic ndortv zuqc meih
 maiv maaih haaix nyungc siem nyei zeqc naanc daaih nitv fatv meih nyei biauv
weic zuqc tin hungh oix paaiv ninh nyei fin mienh goux jienv meih
 beu jienv meih maiv gunv meih mingh taux haaix
ninh mbuo oix longc buoz bouh jienv meih
 maiv bun meih nyei zaux zong zuqc la bieiv
meih oix caaiv sienh caux naang jieqv
 oix ndamc sienh lunx caux domh naang
tin hungh gorngv
weic zuqc ninh longc hnyouv hnamv yie
 yie ziouc dau ninh
 yie oix beu jienv ninh
 weic zuqc ninh nyiemc yie nyei mbuox
se gorngv ninh heuc yie
 yie ziouc dau ninh
 ninh buangh zuqc haaix nyungc naanc zingh
 yie oix caux ninh yiem
 yie oix njoux ninh yaac taaih ninh
yie oix bun ninh buangv eix duqv siouc nyuonh ndaauv
 yaac bun ninh buatc yie nyei njoux en
