yopv ziouc dau
tov meih mbuo longx longx nyei muangx yie nyei waac
 hnangv naaic meih mbuo ziouc orn yie nyei hnyouv
tov diev jienv muangx yie gorngv
 yie gorngv liuz sueih meih mbuo jatv aqv
yie aeqv
 yie maiv zeiz caux baamh mienh nzaeng
 wuov nyungc yie weic haaix diuc maiv zuqc hnyouv beqv
mangc yie maah
 ziouc haeqv meih mbuo gamh nziex
 yaac longc buoz buang jienv nzuih
yie haaix zanc jangx taux
 gamh nziex gau
 ziangh sin zinx nzengc aqv
tin hungh weic haaix diuc bun orqv mienh duqv ziangh jienv
 duqv siouc nyuonh ndaauv
 maaih qaqv henv jienv faaux
ninh mbuo nyei dorn jueiv dorng jienv ninh mbuo liepc wuonv
 ninh mbuo nyei m zing duqv buatc ninh mbuo nyei fun faqv hlo daaih
ninh mbuo nyei biauv baengh orn nyei
 maiv zuqc gamh nziex nyei sic
 tin hungh nyei biaav yaac maiv mborqv ninh mbuo
ninh mbuo nyei ngongh gouv douc buonv maiv dangx
 ngongh nyeiz njiec dorn
 dorn yaac maiv mbaang
ninh mbuo bun ninh mbuo nyei fu jueiv faix cuotv hnangv ba gi yungh guanh
 ninh mbuo nyei naamh nyouz cangx heix
ninh mbuo gan nzoz caux daanh baah nyei qiex baaux nzung
 aengx longc hlauv ndongh nux nyei qiex zoux nauc nyitc
ninh mbuo yiem seix zaangc nyei hnoi nyieqc duqv longx
 ninh mbuo baengh orn nyei njiec yiemh gen
ninh mbuo gorngv mbuox tin hungh
  leih nqoi yie mbuo maah
 yie mbuo maiv oix hiuv meih nyei jauv louc
nernh jiex wuov dauh se haaix dauh
 yie mbuo cingx daaih oix zuqc fu sux ninh
 se gorngv yie mbuo jouh ninh yie mbuo duqv haaix nyungc longx
ninh mbuo duqv longx se ninh mbuo kaux ninh mbuo ganh nyei qaqv
 orqv mienh caangh laangh nyei za eix yie simv nqoi
orqv mienh nyei dang zuqc daic ndongc haaix maqc
 ninh mbuo zuqc kuonx naanh nyei sic ndongc haaix maqc
 ninh mbuo zuqc tin hungh qiex jiez
 bun zeqc naanc ninh mbuo ndongc haaix maqc
ninh mbuo hnangv zuqc nziaaux buonc nyei mbiauh nqaauv
 yaac hnangv mbieqv nor
 zuqc domh nziaaux buonc ndongc haaix maqc
meih mbuo gorngv
  tin hungh siou jienv orqv mienh nyei zuiz weic bun ninh mbuo nyei fu jueiv zuqc dingc
  tov tin hungh winh bun orqv mienh ganh
 weic bun ninh mbuo ganh hiuv
tov bun ninh mbuo ganh nyei m zing buatc ninh mbuo ganh zuqc mietc
 bun ninh mbuo hiuv duqv nernh jiex wuov dauh qiex jiez haic ninh mbuo
ninh ziangh nyei hlaax nyieqc buangv
 ninh corc haih jangx ganh nyei hmuangv doic fai
maaih haaix dauh haih zorqv wuonh zaang njaaux tin hungh
 weic zuqc ninh zungv siemv yiem hlang wuov deix
maaih laanh mienh daic nyei ziangh hoc
 sin zaangc wangc siangx
 henv nyei
 kuh yiem
 baengh orn nyei
ninh nyei sin henv
 ndin nyei
 ninh nyei mbungv fim nyiemz nyei
aengx maaih laanh mienh daic nyei ziangh hoc
 hnyouv maiv maaih yietc deix orn lorqc
 ziangh seix maiv duqv haaix nyungc longx
ninh mbuo fih hnangv nyei daic
 bueix jienv nie mbung gu nyuoz
 maaih gaeng mau buang jienv ninh mbuo
yie hiuv duqv meih mbuo nyei hnyouv hnangv haaix nor hnamv
 caux meih mbuo daav maiv benx nyei za eix hoic yie
weic zuqc meih mbuo gorngv
  zoux hlo wuov dauh nyei biauv ih zanc yiem haaix
 orqv mienh yiem jiex nyei ndopv liuh yiem haaix
meih mbuo maiv duqv naaic jiex jauv nyei mienh fai
 meih mbuo maiv hiuv duqv ninh mbuo zoux nyei zorng zengx
se zuqc zeqc naanc nyei hnoi orqv mienh duqv njoux
 tin hungh qiex jiez nyei hnoi yaac duqv biaux ndutv
haaix dauh dorng jienv orqv mienh gorngv ninh
 ziux ninh zoux nyei haaix dauh winh bun ninh
gaeng ninh mingh taux zouv wuov zanc
 zungv maaih mienh zuov jienv ninh nyei zouv aqv
weic ninh wuov norm horngz nyei nie heng nyei
 zuangx mienh gan jienv ninh mingh
 mingh ndaangc nyei mienh saauv maiv hingh
meih mbuo ni
 meih mbuo kungx hnamv longc kungx waac orn yie nyei hnyouv
 meih mbuo dau nyei waac maiv maaih haaix nyungc cuotv liuz nduov mienh nyei waac
