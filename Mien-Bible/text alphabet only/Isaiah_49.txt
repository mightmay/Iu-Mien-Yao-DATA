o koiv nzou nyei mienh aah
 muangx yie maah
 yiem go nyei zuangx fingx
 oix zuqc muangx longx
 yie maiv gaengh cuotv seix
 ziouv heuc yie
 yie yiem maa nyei ga sie wuov zanc
 ninh tengx yie cuotv mbuox
ninh bun yie nyei nzuih hnangv nzuqc ndaauv laic
 zorqv yie bingx jienv ninh nyei buoz nyei dongh linh ga ndiev
 ninh bun yie hnangv nzaatv daaih youc
 youc nyei forng
 zorqv yie bingx jienv ninh nyei forng ndongh gu nyuoz
ninh gorngv mbuox yie
meih zoux yie nyei bou
 i saa laa en
 yie weic meih zungv oix duqv mienh taaih
mv baac yie gorngv
yie laauh luic yaac zoux maiv cuotv haaix nyungc
 yie baeqc baeqc ndortv qaqv yaac maiv lamh longc
 mv baac yie horpc zuqc duqv nyei buonc yiem ziouv  wuov
 yie nyei zingh nyeic yaac caux yie nyei tin hungh yiem
ziouv gorngv
 yie maiv gaengh cuotv seix wuov zanc   ziouv  paaiv yie zoux ninh nyei bou
 weic dorh yaakopv nzuonx daaih lorz ninh
 bun i saa laa en daaih gapv zunv ninh wuov
 weic zuqc ziux ziouv mangc ninh taaih yie
 yie nyei tin hungh benx yie nyei qaqv
ninh gorngv
meih zoux yie nyei bou weic dorh yaakopv nyei fingx fingx mienh nzuonx hnangv loz wuov nor
 weic dorh zengc njiec nyei i saa laa en mienh nzuonx daaih
 naaiv buatc benx faix fiuv sic
 yie yaac oix bun meih zoux njang ziux maanc guoqv mienh
 weic bun meih nyei njoux en mingh jomc lungh ndiev
ziouv
 dongh zuoqc i saa laa en mienh yaac benx ninh mbuo nyei cing nzengc tin hungh wuov dauh
 hnangv naaiv nor gorngv mbuox zuqc mienh mangc piex
 zuqc buonv guoqv mienh youx
 yaac tengx zoux hlo nyei mienh nyei bou wuov dauh
hungh diex duqv buatc meih ziouc souv jiez daaih
 zoux hlo nyei mienh buatc ziouc baaix
 weic ziepc zuoqv nyei ziouv
  i saa laa en nyei cing nzengc tin hungh
 dongh ginv meih daaih wuov dauh
ziouv  hnangv naaiv nor gorngv
yie ceix en nyei ziangh hoc yie dau meih
 yiem duqv njoux nyei hnoi yie tengx meih
 yie oix goux meih yaac longc meih caux maanc fingx liepc ngaengc waac
 weic bun deic bung nzuonx daaih hnangv loz wuov nor
 aengx paaiv bun mienh nzipc guangc huaang nyei ndau
yie oix mbuox zuqc wuonx nyei mienh
  cuotv daaih maah
  aengx gorngv mbuox yiem hmuangx nyei mienh
  cuotv daaih yiem njang maah
ninh mbuo yiem jauv zaangc duqv nyanc
 duqv hopv
 yietc zungv njang nyei mbong hlang oix benx ninh mbuo lorz nyanc nyei dorngx
ninh mbuo maiv ngorc yaac maiv nqaatv
 nziaaux jorm caux nyutc doqc maiv hoic ninh mbuo
 weic zuqc korv lienh ninh mbuo wuov dauh oix dorh ninh mbuo
 yienz ninh mbuo gan maaih wuom zingv nyei dorngx
yie oix bun yie nyei zuangx mbong benx jauv
 yie nyei domh jauv yaac oix liepc jiez
mangc maah
 yie nyei baeqc fingx oix yiem go nyei deic bung daaih
 maaih deix oix yiem baqv bung caux fai bung daaih
 maaih deix oix yiem sinim deic bung daaih
o lungh aac
 njien youh nyei baaux nzung
 o ndau aac
 oix zuqc orn lorqc
 o zuangx mbong aac
 njien youh nyei baaux nzung maah
 weic zuqc ziouv orn ninh nyei baeqc fingx nyei hnyouv
 yaac korv lienh ninh nyei zuqc kouv nyei mienh
mv baac si on mienh gorngv
ziouv  guangc yie mbuo mi aqv
 yie mbuo nyei ziouv la kuqv yie mbuo
maa haih la kuqv hopv ninh nyei nyorx nyei gu nguaaz fai maiv korv lienh ninh ganh yungz nyei fu jueiv fai
 maiv gunv ninh haih la kuqv
 yie maiv la kuqv meih
mangc maah
 yie zorqv meih nyei mbuox fiev jienv yie nyei buoz zaangv or
 meih nyei zingh laatc zanc zanc yiem yie nyei nza hmien
ceix meih wuov deix hingh jiex oix mietc meih wuov deix
 baaic waaic meih wuov deix oix leih nqoi meih
cau hmien mangc huing nzuonx nyei dorngx
 ninh mbuo yietc zungv gapv zunv daaih lorz meih
   ziouv  gorngv
yie ziangv jienv yie ganh nyei maengc laengz waac gorngv
 meih oix duqv meih nyei baeqc fingx benx meih nyei njang laangc
 hnangv siang mbuangz a hneiv zorng ninh nyei siou setv
maiv gunv meih zuqc guangc huaang
 benx baaic waaic
 zuqc mietc nyei dorngx
 ih zanc meih hepc haic
 maiv gaux meih nyei baeqc fingx yiem
 naqv meih wuov deix zungv oix leih meih go
yiem meih nzauh nyiemv nyei ziangh hoc cuotv seix nyei naamh nyouz
 oix gorngv bun meih haiz
  naaiv norm dorngx weic yie mbuo hepc haic
 tov bun dorngx gauh jangv deix yie mbuo yiem
wuov zanc meih oix yiem hnyouv gorngv
  haaix dauh tengx yie yungz naaiv deix mienh
 yie zuqc guangc yie nyei fu jueiv yaac maiv maaih saeng yungz
 yie zuqc guaatv mingh yaac zuqc zunc
 haaix dauh dorh naaiv deix mienh hlo daaih
 mangc maah
 yie zuqc guangc bun yie ganh yiem hnangv
 mv baac naaiv deix mienh yiem haaix daaih
ziouv tin hungh  hnangv naaiv nor gorngv
mangc maah
 yie oix yaapv buoz heuc maanc guoqv mienh
 yaac cie geh heuc maanc fingx
 ninh mbuo ziouc hlorpv jienv meih nyei dorn mbuo
 yaac nyiex jienv meih nyei sieqv nzuonx
zuangx hungh diex oix hnangv benx meih nyei die
 ninh mbuo nyei hungh maac oix hnangv meih nyei maa nyorx
 ninh mbuo oix yiem meih nyei nza hmien gueic njiec hmien taux ndau
 mbiec meih nyei zaux nyei nie mbung
 meih ziouc hiuv duqv yie se ziouv
  zuov jienv yie wuov deix maiv zuqc baaic hmien
mienh henv mienh caangv daaih nyei ga naaiv
 haaix dauh haih zorqv nzuonx
 zuqc guaatv mingh nyei mienh
 haaix dauh haih njoux leih ndutv orqv mienh nyei buoz ndiev
mv baac ziouv  hnangv naaiv nor gorngv
maiv gunv mienh henv mienh caangv daaih nyei ga naaiv duqv caangv nzuonx
 orqv mienh guaatv mingh nyei mienh yaac duqv njoux
 haaix dauh caux meih doix dekc
 yie ziouc caux wuov dauh doix dekc
 yie yaac oix njoux meih nyei naamh nyouz
yie oix bun zeix meih mbuo wuov deix nyanc ninh mbuo ganh nyei orv
 ninh mbuo yaac oix zuqc hopv ganh nyei nziaamv nquin mingh hnangv hopv diuv nor
 wuov zanc maanc mienh ziouc hiuv duqv
 yie se ziouv
 meih mbuo nyei njoux ziouv
 zuoqc meih wuov dauh
 se yaakopv henv haic nyei tin hungh
