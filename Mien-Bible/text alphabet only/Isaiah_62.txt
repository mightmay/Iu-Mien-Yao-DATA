weic si on yie nyienz maiv jienv qiex
 weic ye lu saa lem yie maiv haih sekv
 zuov taux ninh zoux horpc nyei jauv cuotv daaih hnangv aengv cuotv njang
 ninh nyei njoux en hnangv zieqc jienv nyei douz baav
maanc guoqv oix buatc meih zoux horpc nyei jauv
 zuangx hungh diex oix buatc meih nyei njang laangc
 meih yaac oix duqv norm siang mbuox
 se ziouv ganh nyei nzuih tengx cuotv nyei mbuox
meih ziouc benx nzueic haic nyei ningv yiem ziouv  nyei buoz
 yiem meih nyei tin hungh nyei buoz yaac benx hungh ningv
yiem naaiv mingh mienh maiv gorngv meih se 
zuqc guangc mi aqv
 meih nyei deic bung yaac maiv maaih haaix dauh gorngv benx 
guangc huaang nyei deic bung
 mv baac meih oix duqv mienh heuc 
yie a hneiv nyei se ninh
 meih nyei deic bung yaac heuc 
dorng jaa mi aqv
 weic zuqc ziouv  a hneiv meih
 meih nyei deic bung yaac oix dorng jaa
hnangv dauh dorn caux dauh maiv bueix jiex dorn nyei sieqv dorng jaa
 meih nyei dorn mbuo oix hnangv wuov nor caux meih dorng jaa
 siang laangh hnangv haaix nor a hneiv siang mbuangz
 meih nyei tin hungh oix hnangv wuov nor a hneiv meih
o ye lu saa lem aac
 yie bun siouv gaeng mienh yiem meih nyei zingh laatc gu nguaaic
 ninh mbuo ziangh hnoi ziangh muonz maiv sekv
 meih mbuo heuc ziouv  nyei mienh
 maiv dungx bun ganh hitv kuonx
yaac maiv dungx bun ninh hitv kuonx
 zuov taux ninh liepc jiez ye lu saa lem
 yaac bun ye lu saa lem yiem lungh ndiev benx mienh ceng nyei dorngx
ziouv sung cuotv ninh nyei mbiaauc jieqv buoz
 se ninh henv haic nyei buoz
 laengz waac
yiem naaiv mingh yie yietc liuz maiv zorqv meih nyei laangh ziqc bun meih nyei win wangv zoux nyanc hopv
 ganh fingx mienh yietc liuz yaac maiv duqv hopv meih ndortv qaqv duqv daaih nyei siang a ngunc diuv
mv baac siou nyei mienh duqv nyanc yaac ceng ziouv
  siou a ngunc biouv wuov deix yaac duqv yiem yie nyei singx dinc nyei laatc gu nyuoz hopv
jiex mingh
 yangh zingh gaengh jiex mingh maah
 weic naaiv deix baeqc fingx liuc leiz ziangx jauv
 ceix jiez
 ceix jiez domh jauv
 zorqv nqoi la bieiv
 weic maanc fingx mienh cie geh faaux
mangc maah
 ziouv zunh jomc lungh ndiev gorngv
gorngv mbuox si on
  mangc maah
 meih nyei njoux en daaih taux
 mangc maah
 ninh nyei zingh nyeic yiem ninh wuov
 ninh winh bun nyei zingh nyeic yiem ninh nyei nza hmien
mienh oix heuc ninh mbuo benx 
cing nzengc nyei baeqc fingx
ziouv zuoqc daaih nyei mienh
 mienh yaac heuc meih benx 
lorz duqv daaih
 yaac heuc 
maiv guangc huaang nyei zingh
