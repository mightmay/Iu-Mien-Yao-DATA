haaix dauh a hneiv muangx gorngv njaaux nyei waac
 wuov dauh hnamv wuonh zaang
 mv baac haaix dauh nzorng gorngv hemx nyei waac se hngongx nyei
kuv mienh bun ziouv  a hneiv
 mv baac daav orqv za eix nyei mienh
 ziouv oix dingc zuiz
zoux orqv sic maiv tengx mienh liepc duqv wuonv
 mv baac kuv mienh liepc duqv wuonv hnangv njiec nzungh ndo nor
ziangh horngh nyei auv se hnangv nqox nyei ningv
 mv baac maiv hiuv duqv nyaiv nyei auv
 se hnangv zoux bun ninh nyei nqox nyei mbungv latv
kuv mienh hnamv cuotv nyei jauv se baengh fim nyei
 mv baac orqv mienh caangh laangh nyei waac se guv guaix nyei sic
orqv mienh nyei waac zuov jienv daix mienh
 mv baac hnyouv zingx mienh nyei nzuih gorngv nyei waac njoux duqv mienh
orqv mienh zuqc mietc ziouc baac mi aqv
 mv baac kuv mienh nyei zeiv fun yiem duqv wuonv
mienh ziux ninh nyei cong mengh duqv mienh ceng
 mv baac hnyouv ngau hnyouv njuotv nyei mienh zuqc mienh mangc piex
benx pou tong mienh weic ganh zoux gong yungz maengc
 se gauh longx ceng ganh hlo mv baac maiv maaih hnaangx nyanc
kuv mienh korv lienh ninh mbuo nyei saeng kuv nyei maengc
 mv baac orqv mienh korv lienh nyei jauv se doqc nyei
haaix dauh laih ganh nyei lingh deic duqv laangh ziqc nyanc beuv
 mv baac haaix dauh gan maiv lamh longc nyei jauv hnamv maiv tong haaix nyungc
orqv mienh oix longc mienh waaic mienh caangv daaih nyei ga naaiv
 mv baac kuv mienh nyei gorn yiem duqv wuonv
orqv mienh nyei nzuih gorngv dorngc nyei waac zoux koux hlopv zuqc ninh ganh
 mv baac kuv mienh biaux ndutv zuqc kouv nyei jauv
mienh nyei nzuih gorngv nyei waac bun ganh duqv longx buangv hnyouv
 mienh nyei buoz zoux nyei gong yaac winh bun ganh
mienh hngongx mienh zoux nyei sic ziux ganh nyei m zing mangc zoux duqv horpc
 mv baac cong mengh mienh a hneiv muangx mienh njaaux
mienh hngongx mienh yietv qiex jiez liemh zeih zieqv duqv aqv
 mv baac guai nyei mienh zuqc mienh gorngv doqc corc hnangv maiv haiz nor
haaix dauh gorngv ziepc zuoqv nyei waac kungx gorngv duqv zingx nyei hnangv
 mv baac zoux jaav zorng zengx nyei mienh gorngv gorngv baeqc nduov nyei waac
mienh nzuih siepv gorngv waac hnangv nzuqc ndaauv baqv mienh
 mv baac cong mengh mienh nyei waac haih hnangv ndie zorc mienh
mienh gorngv zien nyei waac
 waac yietc liuz yiem
 mv baac mienh gorngv gorngv baeqc nyei waac se yiem nduqc dangh hnangv
daav orqv za eix nyei mienh maaih gorngv baeqc nduov mienh nyei hnyouv
 mv baac daav longx nyei za eix wuov deix duqv njien youh
kuv mienh maiv zuqc haaix nyungc zeqc naanc hoic
 orqv mienh zungv zuqc zeqc naanc camv aqv
mienh nyei nzuih gorngv baeqc
 ziouv gamh nziev haic
 mv baac ziepc zuoqv nyei zoux wuov deix
 ninh a hneiv haic
mienh guai mienh gem jienv ninh maaih nyei wuonh zaang
 mv baac mienh hngongx mienh zunh cuotv hngongx nyei sic
mienh jienh mienh nyei buoz duqv gunv
 mv baac mienh lueic mienh zuqc aapv zoux gong
mienh hnyouv nzauh faanh haiz hnangv ga naaiv ngatv jienv hniev nyei
 mv baac yietc joux longx nyei waac bun ninh haiz hnyouv longx
kuv mienh dorh ninh nyei juangc laangz mienh
 mv baac orqv mienh nyei jauv bun mienh mingh dorngc
mienh lueic mienh maiv mingh buonv orv
 mienh jienh mienh duqv jaaix nyei zinh zoih
yiem zoux horpc nyei jauv bun mienh maaih maengc ziangh
 mv baac orqv nyei jauv bun mienh mingh zuqc daic
