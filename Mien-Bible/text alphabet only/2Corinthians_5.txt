mbuo hiuv duqv mbuo yiem jienv naaiv norm baamh gen nyei ndopv liuh
 dongh mbuo nyei sin
 zuqc caeqv wuov zanc
 yiem wuov tin dorngh tin hungh oix bun norm maiv zeiz mienh nyei buoz zoux daaih nyei biauv mbuo yiem
 se yietc liuz nyei biauv
ih zanc mbuo yiem jienv naaiv norm sin njunh jienv yiem
 aqc duqv zuov maiv taux duqv yiem tin dorngh nyei biauv
yiem jienv tin dorngh nyei biauv se hnangv zuqv jienv lui houx nor
 ziouc maiv zuqc laengh gaengv yiem
mbuo corc yiem naaiv norm ndopv liuh kouv haic
 njunh jienv yiem
 naaiv maiv zeiz mbuo oix guangc baamh gen nyei sin
 mv baac oix duqv tin dorngh nyei sin
 haih daic nyei sin ziouc tiuv benx yietc liuz nyei sin
tin hungh ganh liuc leiz ziangx mbuo
 oix bun mbuo hnangv naaiv goiv yienc
 ninh yaac bun singx lingh mbuo weic zoux dingc zinh beu jienv nqa haav oix duqv nyei nyungc nyungc
weic naaiv mbuo bungx dingc hnyouv
 mbuo hiuv duqv
 da faanh mbuo nyei sin corc zoux mbuo nyei biauv
 mbuo leih ziouv nyei biauv aqv
mbuo yiem naaiv seix zaangc kaux sienx fim
 maiv zeiz kaux mbuo mangc duqv buatc nyei
mbuo bungx dingc hnyouv yaac gauh oix leih naaiv norm sin mingh caux ziouv yiem
gauh camv jiex
 maiv gunv mbuo yiem naaiv seix zaangc nyei sin fai yiem tin dorngh nyei sin
 mbuo oix zoux horpc ziouv nyei hnyouv
weic zuqc mbuo yietc zungv oix zuqc yiem giduc nyei nza hmien bun ninh siemv
 ziux dauh dauh mienh yiem baamh gen nyei sin zoux longx fai ciouv
 giduc ziouc winh bun ninh mbuo
yie mbuo hiuv duqv gamh nziex ziouv se hnangv haaix nor
 yie mbuo ziouc kuinx mienh
 yie mbuo hnangv haaix nor
 tin hungh hiuv nzengc
 yie yaac hnamv daaih yiem meih mbuo nyei hnyouv meih mbuo yaac hiuv duqv yie
naaiv maiv zeiz yie mbuo oix ceng ganh bun meih mbuo muangx
 mv baac yie mbuo oix bun meih mbuo haih dorh yie mbuo mingh ceng
 weic bun meih mbuo maaih waac dau mienh
 dongh ei beih zaangc ceng
 maiv zeiz ei hnyouv ceng nyei mienh
se gorngv yie mbuo butv ndin nor
 se weic tin hungh butv
 se gorngv yie mbuo nzang
 se weic tengx meih mbuo
giduc maaih hnamv mienh nyei hnyouv
 naaiv nyungc hnyouv ziouc gunv yie mbuo
 weic zuqc yie mbuo hiuv dingc
 yietc dauh mienh weic zuangx mienh daic
 zuangx mienh ziouc daic mi aqv
giduc weic zuangx mienh daic
 bun ziangh jienv nyei mienh maiv zeiz weic ninh mbuo ganh ziangh
 oix zuqc weic giduc ziangh
 dongh weic ninh mbuo daic
 tin hungh aengx bun nangh daaih wuov dauh
hnangv naaic
 yangh naaiv jiex yie mbuo maiv ziux baamh mienh hnamv cuotv daaih nyei za eix samx haaix dauh
 maiv gunv zinh ndaangc yie mbuo longc baamh mienh nyei za eix samx giduc
 ih zanc yie mbuo maiv hnangv naaiv nor zoux aqv
haaix dauh caux giduc juangc maengc ziangh
 wuov dauh benx siang zeix daaih nyei mienh
 loz nyei nyungc nyungc jiex nzengc
 yietc zungv benx siang nyei daaih aqv
naaiv yietc zungv se tin hungh zoux daaih
 tin hungh longc giduc bun mbuo caux ninh horpc hnyouv yaac paaiv yie mbuo kuinx mienh daaih caux ninh horpc hnyouv
yie mbuo zunh nyei se tin hungh longc giduc bun maanc mienh caux ninh horpc hnyouv
 yaac guangc
 maiv funx mienh nyei zuiz
 ninh aengx paaiv yie mbuo mingh zunh mbuox mienh hnangv haaix nor haih duqv caux tin hungh horpc hnyouv
hnangv naaic
 yie mbuo zoux giduc nyei douc fienx mienh ziouc hnangv tin hungh ganh longc yie mbuo douc ninh nyei waac kuinx meih mbuo nor
 yie mbuo tengx giduc tov
 meih mbuo caux tin hungh horpc hnyouv
giduc maiv maaih zuiz mv baac weic mbuo
 tin hungh zoux bun ninh hnangv ninh benx zuiz mienh
 bun mbuo caux ninh juangc maengc ziangh ziouc duqv caux tin hungh horpc hnyouv
