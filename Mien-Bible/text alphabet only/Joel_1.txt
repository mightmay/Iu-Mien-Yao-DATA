naaiv se be tu en nyei dorn
 yo en
 zipv ziouv  nyei waac gorngv
meih mbuo mienh gox mienh aah
 muangx naaiv deix waac maah
 yiem deic bung nyei yietc zungv baeqc fingx oix zuqc baeng m normh muangx
 yiem meih mbuo ziangh nyei hnoi nyieqc fai meih mbuo nyei ong taaix nyei hnoi nyieqc
 maaih naaiv nyungc sic cuotv jiex nyei fai
zorqv naaiv deix sic mbuox meih mbuo nyei fu jueiv
 yaac bun meih mbuo nyei fu jueiv gorngv mbuox ninh mbuo nyei fu jueiv
 yaac bun ninh mbuo nyei fu jueiv gorngv mbuox ninh mbuo nyei fun faqv
jopv nyeic guanh nyanc zengc nyei
 domh jopv nyeic daaih nyanc
 domh jopv nyeic nyanc zengc nyei
 jopv nyeic ndaix daaih nyanc
 jopv nyeic ndaix nyanc zengc nyei
 jopv nyeic tiux daaih nyanc
diuv nquin nyei mienh aah
 oix zuqc nyie daaih nyiemv
 hopv diuv nyei mienh aah
 oix zuqc nzauh nyiemv
 weic zuqc gaam nyei diuv dangx mi aqv
 maiv taux meih mbuo nyei nzuih aqv
maaih guanh henv haic nyei fingx
 zungv saauv maiv hingh
 daaih mborqv yie nyei deic bung
 wuov fingx nyei nyaah hnangv sienh nyei nyaah
 ninh nyei nyaah ngau hnangv sienh nyeiz nyei nyaah ngau
ninh baaic waaic yie nyei a ngunc hmei yaac pai yie nyei ngongh nyorx biouv ndiangx
 ninh maeqv nzengc ndiangx ndopv
 maeqv liuz zoi guangc
 ndiangx nquaah mbopv baeqc nyei
oix zuqc nzauh nyiemv hnangv dauh maiv bueix jiex dorn nyei sieqv zuqv jienv la maah ndie cou
 nzauh nyiemv ninh lunx nyei ziangh hoc gorngv ziangh ninh wuov dauh nqox
fongc horc nyei laangh ziqc caux ciev ziec nyei ga naaiv yiem ziouv  nyei biauv dangx mi aqv
 fu sux ziouv nyei sai mienh ziouc nzauh nyiemv
lingh deic huaang nzengc mi aqv
 ndau mborngx nqaai nyei
 weic zuqc mbiauh zuqc mietc
 siang a ngunc diuv nqaai mingh
 ga lanv youh yaac dangx mi aqv
zoux ndeic nyei mienh aah
 oix zuqc nzauh aqv
 fioux a ngunc hmei nyei mienh aah
 oix zuqc nzauh nyiemv
 weic zuqc mbiauh witv caux mbiauh mbaali
 liemh lingh deic nyei gaeng zuangx zuqc mietc nzengc
a ngunc hmei nqaai nzengc
 ngongh nyorx biouv ndiangx nyaux mi aqv
 ziqc liouh biouv
 daau ndiangx caux ba jaauh ndiangx
 caux yietc zungv lomc huaang nyei ndiangx kou nqaai nzengc
 zuangx mienh nyei njien youh zitc nzengc mi aqv
sai mienh aah
 meih mbuo oix zuqc zuqv jienv la maah ndie cou nzauh nyiemv
 meih mbuo yiem ziec dorngh fu sux nyei sai mienh aah
 oix zuqc qaqv nyiemv mbui
 meih mbuo fu sux yie nyei tin hungh nyei mienh aah
 daaih maah
 zuqv jienv la maah ndie cou jiex muonz
 weic zuqc fongc horc nyei laangh ziqc caux ciev ziec nyei ga naaiv yiem meih mbuo nyei tin hungh nyei biauv dangx mi aqv
oix zuqc dingc ziangx norm zei maiv nyanc haaix nyungc nyei hnoi
 heuc mienh gapv zunv daaih zoux leiz baaix
 heuc zuangx mienh gox caux yiem deic bung nyei yietc zungv baeqc fingx daaih taux ziouv
 meih mbuo nyei tin hungh
 nyei biauv heuc jienv tov ziouv
kouv aqv
 wuov norm hnoi oix taux
   ziouv  nyei hnoi taux fatv aqv
 oix yiem nernh jiex wuov dauh daaih yaac benx norm bun nyungc nyungc zuqc mietc nyei hnoi
nyanc hopv dorng jienv yie mbuo nyei m zing dangx mi aqv
 yiem yie mbuo nyei tin hungh nyei biauv nyei njien youh caux orn lorqc jiex mi aqv
 maiv zeiz
ga naaiv nyim yiem ndau ndiev huv mi aqv
 siou ga naaiv nyei dorngx zuqc guangc huaang
 lamz yaac huv waaic njiec
 weic zuqc mbiauh kou nqaai mi aqv
saeng kuv qaqv heuc
 ngongh guanh yaac lunc weic zuqc ninh mbuo maiv maaih miev ciangv
 ba gi yungh caux yungh guanh fih hnangv nyei zuqc kouv
o ziouv aah
 yie heuc jienv tov meih weic zuqc douz buov mietc deic bung huaang nyei miev ciangv
 douz mbietc buov nzengc lomc huaang nyei ndiangx
liemh hieh zoih heuc jienv tov meih
 weic zuqc ndoqv nyei wuom nqaai mi aqv
 douz yaac buov waaic lomc huaang nyei miev ciangv
