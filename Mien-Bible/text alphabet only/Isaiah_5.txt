yie oix baaux diuh nzung bun yie hnamv wuov dauh muangx
 baaux gorngv taux yie hnamv wuov dauh nyei a ngunc huingx
 yie hnamv wuov dauh maaih norm a ngunc huingx yiem mbong aiv
 ndau touv longx nyei dorngx
ninh wetv huingx nzauz cuotv la bieiv
 aengx zuangx zaangc horngh nyei a ngunc hmei
 yiem huingx gu nyuoz ninh ceix norm laauh
 yaac yiem huingx zuqc norm a ngunc diuv nyei zorngh
 ninh zuov jienv ziangh a ngunc biouv longx
 mv baac kungx ziangh maiv benx nyei biouv
o ye lu saa lem nyei baeqc fingx caux yu ndaa mienh aah
 tov dunx yie caux yie nyei a ngunc huingx nyei sic
yie weic yie nyei a ngunc huingx aengx maaih haaix nyungc horpc zuqc zoux dongh yie maiv gaengh zoux fai
 yie mingh lorz a ngunc biouv longx nyei
 weic haaix diuc kungx cuotv maiv benx nyei biouv
ih zanc yie mbuox meih mbuo yie oix hnangv haaix nor zoux bun yie nyei a ngunc huingx
 yie oix caeqv weih huingx nyei njimv laatc
 dorh njimv mingh buov guangc
 yie oix mborqv mbaang laatc
 bun zuqc caaiv njiec
yie oix bun huingx benx ndau huaang
 maiv daav dueiv yaac maiv fioux
 njimv cou njimv muonc oix yiem naaic cuotv daaih
 yie oix hatc mbuonx maiv bun duih mbiungc njiec naaic
nernh jiex nyei ziouv  nyei a ngunc huingx se i saa laa en nyei zeiv fun
 yu ndaa mienh se ninh a hneiv nyei a ngunc hmei
 ninh lorz baengh fim nyei jauv mv baac kungx buatc daix mienh
 nziaamv liouc cuotv nyei sic
 ninh lorz zoux horpc nyei jauv mv baac kungx haiz mienh heuc jienv tov tengx nyei qiex hnangv
meih mbuo yietc norm biauv nzaeng jiex yietc norm biauv
 yietc nzong ndeic nzaeng jiex yietc nzong
 taux nzaeng nzengc ndau
 kungx zengc ganh yiem wuov hnangv
 naaiv nyungc mienh oix zuqc kouv aqv
yie haiz nernh jiex nyei ziouv  gorngv
zungv maaih biauv camv nyei oix benx biauv huaang
 biauv hlo nyei
 nzueic nyei yaac maiv maaih mienh yiem
ziepc doix ngongh laih duqv yietc hnoi nyei ndau
 kungx haih duqv yietc tongv a ngunc diuv hnangv
 ziepc yietv tongv mbiauh nyim siou duqv yietc tongv
lungh ndorm nziouv jiez sin daaih zunc diuv hopv
 hopv jienv taux ndaamv muonz bienx seix
 hopv taux nquin mingh
 naaiv nyungc mienh oix zuqc kouv aqv
ninh mbuo nyei yinh wuic maaih domh daanh baah
 fiuv daanh baah
 maaih nzoz
 maaih hlauv ndongh nux
 maaih a ngunc diuv
 mv baac maiv jangx zuqc ziouv  zoux nyei sic
 yaac maiv hnamv taux ninh nyei buoz zoux nyei gong
weic naaiv yie nyei baeqc fingx zuqc guaatv mingh
 laaix ninh mbuo maiv bieqc hnyouv
 ninh mbuo zoux hlo nyei mienh zungv zuqc ngorc daic
 ninh mbuo mienh maanh yaac jaang nqaatv daic
yiemh gen ziouc mbae jaang
 morngx nqoi domh nzuih
 naqv nzengc yiem ye lu saa lem zoux hlo nyei mienh caux mienh maanh
 liemh zoux njien youh nauc nyitc nyei mienh
zaangc dangv caux haac dangv mienh zungv zuqc zatv njiec
 m zing hlang nyei mienh yaac zuqc zatv njiec aiv
mv baac nernh jiex nyei ziouv  weic baengh fim nyei jauv duqv mienh taaih
 cing nzengc nyei tin hungh weic zoux horpc nyei jauv biux mengh ninh cing nzengc
wuov zanc ba gi yungh dorn oix yiem wuov nyanc miev hnangv yiem ganh nyei miev ciangv
 saeng kuv junc caux yungh dorn yaac yiem butv zoih mienh nyei ndau huaang
longc jaav nyei sic zoux hlaang tor zuiz gan jienv mingh
 yaac tor orqv sic hnangv longc hlaang tor cie wuov deix
 oix zuqc kouv aqv
meih mbuo gorngv
tov ziouv  siepv siepv nyei zoux
 tov ninh gaanv zoux ziangx
 weic bun yie mbuo duqv buatc
 tov bun i saa laa en nyei cing nzengc tin hungh nyei za eix taux fatv
 tov bun daaih
 weic bun yie mbuo haih hiuv
gorngv orqv sic benx kuv sic
 kuv sic benx orqv sic wuov deix
 caux bun hmuangx benx njang
 njang benx hmuangx
 im benx gaam
 gaam benx im wuov deix oix zuqc kouv aqv
ziux ganh nyei m zing mangc
 funx ganh maaih cong mengh
 yaac ziux ganh mangc
 hnamv daaih ganh guai wuov deix
 oix zuqc kouv aqv
duqv mengh dauh hopv a ngunc diuv henv nyei mienh
 caux daamv hlo nyei peux ziex nyungc diuv kuv wuov deix
 oix zuqc kouv aqv
se bungx zoux dorngc nyei mienh weic duqv zipv nyaanh hmuangx
 maiv zoux dorngc nyei mienh yaac maiv duqv baengh fim nyei jauv wuov deix mienh oix zuqc kouv aqv
weic naaiv hnangv douz mbietc buov qui mbiauh nqaauv
 miev nqaai yaac yiem douz gu nyuoz yopv njiec
 ninh mbuo nyei nzungh zungv hnangv latv nyei ga naaiv nor
 ninh mbuo nyei biangh ziec
 zuqc nziaaux buonc hnangv nie mbung
 weic zuqc ninh mbuo ngaengc nernh jiex nyei ziouv  nyei leiz latc
 aengx mangc piex i saa laa en nyei cing nzengc tin hungh nyei waac
weic naaiv ziouv  qiex jiez haic ninh nyei baeqc fingx
 ninh sung ninh nyei buoz mborqv ninh mbuo njiec
 zuangx mbong ziouc dongz
 ninh mbuo nyei sei ndui jienv jaai horngc hnangv la fapv ndui
 maiv gunv hnangv naaic
 ninh nyei ga qiex corc maiv fiu
 ninh corc sung jienv ninh nyei buoz
ninh oix liepc norm jangx hoc weic norm go nyei guoqv
 yaac fiuv cuotv qiex heuc yiem wuov lungh gorn nyei mienh daaih
 mangc maah
 ninh mbuo siepv siepv nyei gaanv jienv daaih
yiem ninh mbuo gu nyuoz maiv maaih haaix dauh kouv fai ndiqv zuqc ndorpc
 maiv maaih haaix dauh m njormh da hngatv fai bueix m njormh
 sai jaaiv nyei hlaang yaac maiv lunc
 heh hlaang yaac maiv dangx
ninh mbuo nyei forng cang laic
 yietc zungv juang zinx hlaang yaac baeng jienv aqv
 ninh mbuo nyei maaz deih buatc hnangv douz lau nyei la bieiv
 ninh mbuo nyei mborqv jaax cie yienh hnangv nziaaux zunc
ninh mbuo heuc hnangv sienh nyeiz
 yaac heuc hnangv sienh lunx
 ninh mbuo njunh jienv ngaatc ninh mbuo caa daaih nyei ga naaiv dorh mingh yaac maiv maaih haaix dauh njoux
taux wuov hnoi ninh mbuo oix dorng jienv i saa laa en mienh heuc hnangv koiv nyei wuom jiez laangc mbui
 se gorngv haaix dauh mangc wuov norm guoqv
 kungx maaih hmuangx caux nzauh nyei sic
 liemh njang zuqc mbuonx torngv jienv hmuangx mingh
