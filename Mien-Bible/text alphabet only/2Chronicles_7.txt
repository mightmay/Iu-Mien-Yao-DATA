saa lo morn daux gaux liuz
 douz yiem lungh njiec daaih
 zieqc qui nzengc buov ziec caux fongc horc ziec nyei ga naaiv
 ziouv nyei njang laangc yaac yiem buangv biauv
sai mienh maiv haih bieqc zaangc ziouv nyei biauv
 weic zuqc ziouv nyei njang laangc yiem buangv ziouv nyei biauv
i saa laa en nyei zuangx mienh buatc douz yiem lungh njiec daaih
 yaac buatc ziouv  nyei njang laangc yiem singx dinc gu nguaaic wuov zanc
 ninh mbuo mbaapv njiec hmien taux dimc jienv la bieiv nyei ndau baaix
 laengz zingh ziouv
  gorngv
ziouv  se longx haic
 weic zuqc ninh yietc liuz ziepc zuoqv nyei hnamv mienh
hungh diex caux zuangx baeqc fingx yiem ziouv nyei nza hmien fongc horc ziec
saa lo morn hungh longc i waanc i cin dauh ngongh caux yietc sinx i waanc dauh ba gi yungh fongc horc ziec
 hungh diex caux zuangx baeqc fingx ziouc hnangv naaiv nor zorqv tin hungh nyei biauv fungx bun ninh
sai mienh souv jienv gorqv mienh yiem nyei dorngx
 lewi mienh caux jienv longc zoux nzung nyei jaa sic ceng ziouv
 se ndaawitv hungh zoux daaih longc laengz zingh ziouv  weic ziouv yietc liuz ziepc zuoqv nyei hnamv mienh
 sai mienh huin mingh lewi mienh wuov bung biomv nzatc
 i saa laa en nyei zuangx mienh souv jienv wuov
saa lo morn saax yiem laatc gu nyuoz
 zaangc ziouv  nyei biauv nza hmien maengx nyei dorngx
 cing nzengc daaih
 yiem naaic ninh fongc horc buov ziec nyei ga naaiv caux ziec weic jiu tong nyei saeng kuv hmei
 weic zuqc saa lo morn zoux wuov norm dongh siqv ziec dorngh an maiv njiec buov ziec nyei ga naaiv caux fongc horc nyei laangh ziqc caux hmei
wuov zanc saa lo morn jiex wuov norm zipv siec hnoi
 ninh caux i saa  laa en nyei zuangx mienh gapv zunv benx norm domh
 wuic
 se yiem le mbo haamatv mingh taux i yipv ndoqv
da betv hnoi wuov hnoi ninh mbuo gapv zunv zoux leiz baaix
 weic zuqc ninh mbuo longc siec hnoi fongc horc ziec dorngh aengx longc siec hnoi jiex zipv
cietv hlaax nyic ziepc faam wuov hnoi ninh heuc zuangx mienh nzuonx ninh mbuo nyei biauv
 ninh mbuo za gengh njien youh a hneiv weic ziouv zoux longx bun ndaawitv caux saa lo morn caux ninh nyei baeqc fingx
 i saa laa en mienh
saa lo morn zoux ziangx zaangc ziouv nyei biauv caux ninh ganh nyei hungh dinc
 yaac yiem zaangc ziouv nyei biauv ziux ninh maaih hnyouv zoux nyei zoux ziangx nzengc
nqa haav maaih muonz ziouv hinc cuotv bun ninh buatc
 ziouv  gorngv
yie muangx haiz meih daux gaux nyei waac mi aqv
 yie ginv naaiv norm dorngx weic yie ganh zoux norm biauv longc fongc horc buov ziec
se gorngv yie bun lungh haanz maiv duih mbiungc
 fai bun jopv nyeic faanv daaih nyanc naaiv norm deic bung nyei gaeng zuangx
 fai bun yie nyei baeqc fingx butv domh wuon baengc
se gorngv yie nyei mienh
 dongh gan yie nyei mbuox heuc wuov deix baeqc fingx
 nyiemc ganh zoux faix
 daux gaux lorz yie
 yaac guangc ninh mbuo zoux nyei waaic sic
 yie ziouc yiem gu nguaaic lungh muangx haiz yaac guangc ninh mbuo nyei zuiz
 aengx zorc ninh mbuo nyei deic bung longx
yie zungv nungx m zing mangc
 baeng m normh muangx yiem naaiv norm dorngx daux gaux nyei waac
weic zuqc ih zanc yie ginv naaiv norm biauv yaac bun biauv cing nzengc weic liepc yie nyei mengh yietc liuz yiem naaiv
 yie nyei m zing
 yie nyei hnyouv oix zanc zanc yiem naaiv
meih ganh aeqv
 se gorngv meih ziepc zuoqv nyei gan longx yie hnangv meih nyei die
 ndaawitv
 nor
 meih yaac ei nzengc yie paaiv nyei yietc zungv waac
 yaac gan longx yie nyei lingc caux leiz latc
yie ziouc liepc wuonv meih nyei hungh weic hnangv yie laengz bun meih nyei die
 ndaawitv nor
 wuov zanc yie gorngv
  meih nyei zeiv fun yietc liuz maiv dangx mienh zoux hungh gunv i saa laa en
mv baac se gorngv meih guangc
 maiv gan yie yaac maiv ei yie jiu bun meih mbuo nyei lingc caux leiz latc
 ziouc mingh fu sux zaangc nyiec nyei zienh nor
yie ziouc baeng i saa laa en mienh cuotv
 maiv bun yiem yie jiu bun ninh mbuo wuov norm deic bung
 liemh weih yie nyei mengh yie bun cing nzengc naaiv norm biauv
 yie yaac guangc maiv mangc
 yie yaac oix bun naaiv norm biauv yiem maanc fingx mbu ndongx zuqc mienh zoux gouv gorngv yaac jatv
dongh ih zanc mienh taaih naaiv norm biauv
 jiex jauv nyei mienh ziouc oix mbuoqc horngh haic
 jatv jienv gorngv
  ziouv weic haaix diuc hnangv naaiv nor zoux bun naaiv norm deic bung caux naaiv norm biauv
mienh ziouc dau
  laaix ninh mbuo guangc ziouv
  ninh mbuo nyei ong taaix nyei tin hungh
 dongh dorh ninh mbuo cuotv i yipv deic bung nyei tin hungh
 ninh mbuo mingh buoqc zaangc
 fu sux
 baaix nyiec nyei zienh
 ziouv cingx bun ninh mbuo zuqc naaiv deix ciouv nyei zeqc naanc
