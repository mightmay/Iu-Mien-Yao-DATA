liepc maiv baengh fim nyei leiz latc caux fiev bun mienh zuqc zeix nyei leiz wuov deix oix zuqc kouv aqv
meih mbuo oix bun dangx donx nyei mienh maiv duqv baengh fim nyei leiz
 oix kuei yie nyei baeqc fingx nyei mienh jomc mienh
 maiv bun ninh mbuo duqv horpc zuqc duqv nyei leiz
 weic bun auv guaav dorngx luv nyei ga naaiv
 yaac bun guh hanh fu jueiv dorngx caangv daaih nyei ga naaiv
taux dingc zuiz nyei hnoi
 zuqc zeqc naanc yiem go nyei daaih
 meih mbuo hnangv haaix nor zoux
 meih mbuo oix biaux mingh lorz haaix dauh tengx
 meih mbuo nyei zinh zoih meih mbuo oix siou haaix
cuotv liuz meih mbuo zuqc caux caangv mingh nyei mienh
 fai mborqv jaax zuqc daix daic
 maiv zengc haaix nyungc aqv
 maiv gunv hnangv naaic
 ninh nyei ga qiex corc maiv fiu
 ninh corc sung jienv ninh nyei buoz
atc si lie mienh oix zuqc kouv aqv
 yie longc ninh mbuo dorngx biaav mborqv yie qiex jiez wuov fingx mienh
 yie longc ninh mbuo dorngx nanv ndiangx ndonx mborqv yie nouz nyei mienh
yie oix paaiv atc si lie mienh mingh mborqv maiv gan tin hungh nyei yietc guoqv mienh
 yie paaiv ninh mbuo mingh mborqv cuoqv yie qiex jiez nyei yietc fingx mienh
 weic luv yaac caangv ninh mbuo nyei ga naaiv
 yaac caaiv ninh mbuo njiec hnangv caaiv yiem hei horngc nyei wuom bamc
mv baac atc si lie hungh nyei hnyouv maiv zeiz hnangv naaiv nor hnamv
 yiem hnyouv ninh maiv zeiz oix hnangv naaic zoux
 ninh nyei za eix se ninh oix mietc
 oix bun ziex norm guoqv zutc nzengc
ninh gorngv
  yie nyei baeng bieiv yietc zungv zoux hungh maiv zeiz
kaanno zingh zuqc kouv hnangv kaan ke mitv zingh maiv zeiz
 haamatv zuqc hnangv aanbatc zingh maiv zeiz
 saa maa lie yaac zuqc hnangv ndaa matv gatc zingh maiv zeiz
hnangv yie sung buoz mborqv zaangc miuc fangx wuov deix guoqv
 wuov deix guoqv maaih zuqc daaih nyei miuc fangx gauh camv yiem ye lu saa lem caux saa maa lie
wuov nyungc
 yie maiv zeiz haih zoux bun ye lu saa lem caux ninh nyei miuc fangx
 hnangv yie zoux bun saa maa lie caux ninh nyei miuc fangx fai
ziouv yiem si on mbong caux ye lu saa lem zoux ziangx ninh nyei yietc zungv gong
 ninh ziouc gorngv
yie oix dingc atc si lie hungh nyei zuiz
 weic zuqc ninh hnyouv maux
 ceng ganh hlo
 m zing jaax hlang
weic zuqc ninh gorngv
+ yie longc yie nyei buoz nyei qaqv hnangv naaiv nor zoux
 yie kaux yie ganh nyei cong mengh weic zuqc yie maaih wuonh zaang
 yie suiv guoqv nyei gapv jaaix
 yaac caangv ninh mbuo nyei zinh zoih
 hnangv dauh henv haic nyei mienh
 yie bun ninh mbuo nyei hungh diex tuix weic
hnangv mienh lom bieqc norqc lauz
 yie nyei buoz lom bieqc norm norm guoqv zorqv ninh mbuo nyei zinh zoih
 hnangv mienh nzauz norqc guangc nyei jaux
 yie yaac duqv nzengc ziangh norm lungh ndiev
 maiv maaih yietc kuaaiv ndaatv dongz
 fai yietc sung nzuih heuc
bouv ceng ganh gauh hlo longc bouv goix ndiangx wuov dauh fai
 njoux ceng ganh gauh hlo longc njoux wuov dauh fai
 biaav maiv haih nanv mienh
 se mienh nanv biaav
 ndiangx ndonx maiv haih nanv mienh
 se mienh nanv ndiangx ndonx
weic naaiv ziouv
 nernh jiex nyei ziouv
  oix bun atc si lie junc haic nyei baeng butv baengc ngaaiz
 ninh mbuo nyei sin ziouc hnangv maaih douz zieqc daaih
 hnangv buov jienv nor
i saa laa en nyei njang ziouc benx douz
 ninh mbuo nyei cing nzengc tin hungh benx douz mbietc
 yiem yietc hnoi hnangv ninh oix zorqv atc si lie hungh nyei njimv cou njimv muonc buov qui nzengc
ninh nyei gemh lomc caux ndau touv longx nyei ndeic nyei njang laangc
   ziouv  yaac oix buov qui nzengc
 hnangv mienh butv baengc ngaaiz mi aqv
ninh nyei gemh lomc zengc njiec nyei ndiangx zoqc haic
 liemh fu jueiv haih saauv duqv nzengc nyei
taux wuov hnoi
 i saa laa en zengc njiec nyei mienh
 se yaakopv nyei zeiv fun
 duqv maengc cuotv wuov deix
 yiem naaiv mingh maiv kaux mborqv ninh mbuo wuov deix
 mv baac ninh mbuo oix ziepc zuoqv nyei kaux ziouv
  i saa laa en nyei cing nzengc tin hungh
maaih zengc njiec nyei mienh oix nzuonx daaih lorz henv haic nyei tin hungh
 se yaakopv nyei zeiv fun zengc njiec nyei mienh oix nzuonx
o i saa laa en mienh aac
 maiv gunv meih mbuo nyei mienh ndongc koiv nyei saa ziou camv
 kungx maaih zengc njiec nyei mienh duqv nzuonx hnangv
 zuqc mietc nyei jauv dingc ziangx aqv
 ziux horpc zuqc duqv nyei oix zuqc winh bun ninh mbuo
 hnangv wuom buangv mienz nor
weic zuqc ziouv
 nernh jiex nyei ziouv
  zungv oix zoux ziux ninh dingc ziangx nyei zoux bun ziangh norm deic bung
weic naaiv
 ziouv
 se nernh jiex nyei ziouv
  hnangv naaiv nor gorngv
o yie nyei baeqc fingx
 yiem si on nyei mienh aah
 maiv dungx gamh nziex atc si lie mienh
 ninh mbuo longc biaav mborqv meih mbuo
 aengx yaamh ndiangx ndonx
 hnangv i yipv mienh zoux nor
yie qiex jiez meih mbuo nyei jauv maiv lauh baac mi aqv
 yie ziouc nouz ninh mbuo aengx bun ninh mbuo zuqc mietc
nernh jiex nyei ziouv ziouc longc biaav bin mborqv ninh mbuo
 hnangv yiem olepv nyei la bieiv mborqv mi ndien mienh
   ziouv oix sung ninh nyei biaav mbiaac yiem wuom gu nguaaic
 hnangv ninh yiem i yipv zoux wuov nor
taux wuov hnoi
 atc si lie mienh bun meih mbuo ndaam nyei ndaamx duqv yiem meih mbuo nyei mba dauh bouh njiec
 gaaz nyei ndiangx gaaz zungv zuqc wuotv nauv
 maiv yiem meih mbuo nyei jaang aqv
atc si lie nyei baeng taux ai yaatv zingh
 aengx jiex migon zingh
 yaac zorqv ninh mbuo nyei ga naaiv an jienv mikv maatv mi aqv
ninh mbuo jiex tong mbong qangx
 bueix muonz ge mbaa
 laamaa zingh nyei mienh sin zinx nzengc
 saulo nyei gi mbe aa zingh nyei mienh biaux mi aqv
ganlim mienh aah
 heuc mbui nyei maah
 laisaa mienh aah
 muangx maah
 aa naa totv mienh aah
 za gengh korv lienh nyei
matv me naa mienh biaux mi aqv
 ge mbim nyei baeqc fingx lorz dorngx bingx
ih hnoi win wangv oix yiem nopv mungv
 nyuotv buoz juonh bun si on mienh yiem nyei mbong
 se ye lu saa lem yiem nyei mbong
mangc maah
 ziouv
 nernh jiex nyei ziouv
  oix longc domh qaqv hngaqv ndiangx nquaah ndaauv ndutv
 hlang jiex nyei ndiangx zungv zuqc goix nauv
 hlang haic nyei ndiangx oix zuqc goix njiec
ninh yaac oix longc bouv goix gemh lomc
 le mbaa norn nyei domh ndiangx yaac oix zuqc henv haic wuov dauh goix
