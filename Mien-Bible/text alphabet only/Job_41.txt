yopv aah
 meih haih longc diux zorqv le wi aa taan
 fai longc hlaang ndoh ninh nyei mbietc fai
meih haih longc hlaang cunx ninh nyei mba zorng
 fai longc ngau kuangx ninh nyei haah baah fai
ninh oix qaqv tov meih korv lienh nyei fai
 ninh oix longc suonc nyei waac caux meih gorngv
ninh oix caux meih liepc ngaengc waac
 laengz yietc liuz zoux meih nyei nouh
meih haih zorqv ninh dorngx norqc longc a nziaauc
 fai ndoh jienv hlaang ken nduov meih nyei sieqv lunx a hneiv fai
zorqv mbiauz mienh dorh ninh daaih gorngv jaax zinh
 saeng eix mienh ziouc zorqv ninh bun nqoi fai
meih haih longc cang fou cunx ninh nyei ndopv
 fai longc nzopv mbiauz cang nzopv ninh nyei m nqorngv fai
longc meih nyei buoz muoqv ninh
 haaix zanc jangx zuqc meih caux ninh mborqv jaax
 meih yietc liuz maiv aengx zoux aqv
mienh maaih lamh hnamv oix zorqv ninh mv baac maiv zeiz aqv
 daan buatc ninh hnangv
 daamv mapv aqv
 king njiec ndau
maiv maaih haaix dauh ciouv gaux cuoqv ninh
 wuov nyungc
 haaix dauh haih yiem yie nyei nza hmien souv duqv wuonv
maaih haaix dauh bun haaix nyungc yie
 dongh yie oix zuqc winh bun ninh
 lungh ndiev nyei maanc muotc yietc zungv se yie nyei
yie yaac maiv nyienz jienv maiv gorngv taux ninh nyei buoz zaux
 fai ninh nyei domh qaqv fai ninh nyei sin liouc
haaix dauh haih ciev ninh nyei ga nyiec wuov yiemc lui
 haaix dauh haih nzopv bieqc ninh nyei i yiemc hlieqv lui
haaix dauh haih maeqv nqoi ninh nyei nzuih baengx
 huing gormx ninh nyei nzuih nyei nyaah haeqv mienh gamh nziex haic
ninh nyei diqc daanz nyei jiex benx yietc liouz yietc liouz hnangv torngv baaih nor
 nitv jienv jaax maqc nyei
 gapv jienv ndipc nyei hnangv la bieiv nor ngaengc
naaiv deix jiex yietc kuaaiv gapv yietc kuaaiv ndipc haic
 qiex zungv maiv haih jiex mbu ndongx qangx
jiex gitv jienv jaax
 yietc kuaaiv lapv yietc kuaaiv
 maiv haih maeqv maiv nqoi
ninh ciuv ziouc maaih njang njapc dangh cuotv daaih
 ninh nyei m zing hnangv lungh ndorm nziouv nyei njang laangc
ninh nyei nzuih cuotv douz hnangv douz baav
 yaac maaih douz fing ndaix cuotv
ninh nyei mba zorng cuotv douz sioux
 hnangv caeng mbueix caux zieqc jienv nyei luoqc diqc guaengv nor
ninh biomv qiex bun douz taanx zieqc
 ninh nyei nzuih cuotv douz mbietc
ninh nyei jaang za gengh henv haic
 da faanh buangh ninh wuov deix gamh nziex
 haic
ninh nyei orv nziu ciqv jienv jaax zietc nyei
 ngaengc nyei
 hnangv dox daaih nyei hlieqv nor
 nqamv maiv dongz
ninh nyei hnyouv ngaengc hnangv la bieiv
 hnangv ga ndiev maengx morc
ninh jiez sin
 mienh henv mienh gamh nziex
 ninh zoux ciouv
 ninh mbuo hnyouv waaic nzengc
maiv gunv longc nzuqc ndaauv nzopv
 yaac hoic maiv zuqc ninh
 liemh nzopv nyei cang caux biu nyei cang yaac hoic maiv zuqc ninh
weic ninh nor
 hlieqv dorngx mbiauh nqaauv
 dongh siqv dorngx ndiangx latv
forng haeqv maiv duqv ninh biaux
 bungx la bieiv nyei ndopv hlaang weic ninh dorngx mbiauh nqaauv gorn
ndiangx ndonx dorngx mbiauh nqaauv gorn
 ninh yaac jatv biu cang nyei qiex mbui
ga sie ndoqv nyei jiex laic hnangv nie mor huv
 ninh luih jienv gan wuom bamc jiex hnangv nyueih mbiauh nyei jaa sic
ninh bun ndo nyei wuom mbueix hnangv caeng mbueix
 bun koiv hnangv caeng gu nyuoz nyei ndie youh
ninh jiex mingh nyei jauv nqa haav maengx cuotv njang njapc njapc nyei
 mienh ziouc hnamv daaih koiv ndo nyei dorngx maaih mba biei baeqc
yiem lungh ndiev maiv maaih haaix nyungc hnangv ninh
 ninh benx zeix cuotv nyei ga naaiv
 yaac maiv gamh nziex haaix nyungc
ninh mangc nyungc nyungc yiem hlang nyei ga naaiv
 ninh zoux zuangx hieh zoih nyei hungh
