nqa haav laai nyei hnoi nyieqc oix hnangv naaiv nor
 zaangc ziouv  nyei biauv yiem nyei mbong duqv liepc gauh hlang jiex zuangx mbong
 zungv oix ceix gauh hlang jiex yietc zungv mbong aiv
 maanc fingx mienh oix ndutc ndutc nyei daaih
camv norm guoqv nyei mienh oix daaih gorngv
daaih maah
 mbuo lomh nzoih faaux ziouv nyei mbong
 mingh taux yaakopv nyei tin hungh nyei biauv
 weic bun ninh zorqv ninh nyei jauv njaaux mbuo
 bun yie mbuo duqv gan ninh nyei jauv yangh
 weic zuqc ninh nyei leiz latc oix yiem si on cuotv
   ziouv nyei waac oix yiem ye lu saa lem cuotv mingh
ninh oix siemv naaiv fingx caux wuov fingx gu nyuoz nyei sic
 yaac weic go nyei
 henv nyei guoqv dunx sic
 ninh mbuo ziouc zorqv ninh mbuo nyei nzuqc ndaauv daav benx laih bieiv
 ninh mbuo nyei cang daav benx nzuqc limh pitv ndiangx nquaah dueiv
 guoqv caux guoqv maiv aengx zorqv nzuqc ndaauv mborqv jaax
 yiem naaiv mingh maiv hoqc linc mborqv jaax nyei jauv aqv
gorqv mienh duqv zueiz gorqv mienh nyei a ngunc hmei ga ndiev
 yaac duqv zueiz ganh nyei ngongh nyorx ndiangx gorn
 yaac maiv maaih haaix dauh daaih haeqv ninh mbuo gamh nziex
 weic zuqc nernh jiex nyei ziouv  hnangv naaiv nor gorngv
maanc fingx mienh ei jienv ninh mbuo nyei zienh nyei mbuox zoux
 mv baac yie mbuo oix yietc liuz gan ziouv
 yie mbuo nyei tin hungh nyei mengh
 taux maanc gouv maanc doic
ziouv  gorngv
taux wuov hnoi
yie oix siou zunv zaux waaic nyei mienh
 aengx bun zuqc zunc cuotv caux yie bun zuqc kouv wuov deix gapv zunv daaih
yie oix bun zaux waaic nyei mienh benx zengc njiec nyei mienh
 zuqc zunc cuotv wuov deix
 yie oix bun benx yietc fingx henv nyei mienh
   ziouv oix yiem si on mbong gunv ninh mbuo
 yiem naaiv mingh taux yietc liuz
o ye lu saa lem aac
 meih se hnangv goux ba gi yungh guanh nyei mienh nyei laauh
 o si on nyei mbong aah
 meih aengx oix duqv hnangv zinh ndaangc nor gunv meih nyei guoqv
 se ye lu saa lem nyei guoqv
meih weic haaix diuc nyiemv ndongc naaic mbui
 yiem meih gu nyuoz maiv maaih hungh diex fai
 meih nyei caangh laangh mienh zuqc mietc meih cingx daaih liemh zeih mun hnangv m sieqv dorn mun gu nguaaz nor fai
o si on aah
 gunv niouv sin njunh jienv yiem
 hnangv m sieqv dorn mun gu nguaaz nor
 weic zuqc meih oix zuqc cuotv zingh mingh
 oix zuqc yiem ndau huaang
 meih oix zuqc mingh yiem mbaa mbi lon
 yiem wuov meih oix duqv njoux
 yiem wuov ziouv  oix zuoqc meih nzuonx
 bun meih biaux ndutv meih nyei win wangv nyei buoz ndiev
mv baac ih zanc maaih camv norm guoqv nyei baeqc fingx gapv zunv daaih mborqv meih
 ninh mbuo gorngv
tov bun si on maaih uix
 bun yie mbuo nyei m zing mangc jienv
mv baac ninh mbuo maiv hiuv duqv ziouv hnamv nyei sic
 yaac maiv mengh baeqc ninh daav nyei za eix
 dongh ninh siou ninh mbuo zunv hnangv siou mbiauh zeiv dorh taux mborqv mbiauh nyei ciangv
o si on aah
 jiez sin daaih mborqv mbiauh maah
 weic zuqc yie oix bun meih nyei jorng benx hlieqv jorng
 bun meih nyei deih benx dongh siqv deih
 meih zungv oix mborqv camv guoqv mienh muonc nzengc
  meih oix zorqv ninh mbuo longc doqc nyei qaqv caangv daaih nyei ga naaiv fungx bun ziouv
 zorqv ninh mbuo nyei yietc zungv zinh zoih bun lungh ndiev nyei ziouv
