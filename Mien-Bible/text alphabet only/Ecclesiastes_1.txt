naaiv se ndaawitv hungh nyei dorn
 yiem ye lu saa lem zingh nyei hungh wuov dauh cong mengh fin saeng
 gorngv nyei waac
cong mengh fin saeng gorngv
kungx morngh
 za gengh
 kungx morngh
 nyungc nyungc kungx morngh
mienh yiem seix zaangc laauh luic kouv
 buatc duqv haaix nyungc longx
baamh mienh yietc doic jiex liuz
 yietc doic taux
 mv baac baamh gen yietc liuz yiem
mba hnoi cuotv daaih
 mba hnoi aengx ndortv mingh
 yaac siepv siepv nyei nzuonx taux ninh cuotv nyei dorngx
nziaaux buonc mingh naamh bung
 guinh nzuonx baqv bung
 buonc guinh mingh guinh daaih
 aengx buonc gan loz jauv nzuonx
diuh diuh ndoqv liouc mingh gapv koiv
 mv baac koiv yaac maiv buangv
 wuom yiem haaix liouc daaih
 ziouc nzuonx wuov norm loz dorngx
maanc sic bun mienh kouv
 zungv maiv haih gorngv maiv nzengc
 m zing mangc yaac mangc maiv beuv
 m normh muangx yaac muangx maiv gaux
cuotv daaih nyei sic aengx oix cuotv nzunc
 zinh ndaangc zoux jiex nyei sic zungv aengx zoux
 yiem lungh ndiev maiv maaih haaix nyungc siang
maaih haaix nyungc bun mienh haih gorngv
mangc maah
 naaiv se siang nyei
 yiem mbuo maiv gaengh cuotv seix wuov zanc
 nziouv hnoi zungv maaih daaih lauh aqv
ih jaax hnoi nyei mienh maiv jangx loz hnoi nyei mienh
 hoz doic mienh yaac fih hnangv nyei
 maiv jangx ih jaax hnoi nyei mienh
 cong mengh fin saeng
 yiem ye lu saa lem zoux jiex i saa laa en mienh nyei hungh
yie liepc hnyouv longc cong mengh zaah mangc yaac hoqc hiuv yiem naaiv lungh ndiev zoux nyei nyungc nyungc sic
 tin hungh bun baamh mienh ging jiex nyei sic za gengh aqc nyei
 kouv nyei
yie buatc yiem lungh ndiev zoux nyei nyungc nyungc sic se kungx morngh
 kungx bun nziaaux saaux hnangv
ngau njuotv nyei ga naaiv
 maiv haih bun zaqc
 haaix nyungc caa
 maiv gaux soux mouc
 maiv haih saauv buangv soux mouc
yie yiem hnyouv corngh liuz aqv
yie gengh maaih cong mengh hlang haic
 zungv gauh camv gunv jiex ye lu saa lem nyei dauh dauh mienh
 yie duqv ging jiex cong mengh caux wuonh zaang nyei sic
yie liepc dingc hnyouv oix mengh baeqc cong mengh nyei jauv caux hngongx nyei
 buv longh buv dangv nyei sic
 mv baac yie hoqc hiuv nyei se naaiv deix sic
 yaac kungx bun nziaaux saaux hnangv
weic zuqc yietc zei maaih cong mengh camv
 yietc zei nzauh faanh camv
 jaa maaih wuonh zaang
 ziouc jaa maaih you nzauh
