e li hu aengx nzipc jienv gorngv
tov aengx diev jienv muangx yie gorngv diqv dien
 yie ziouc bun meih hiuv
 weic zuqc yie corc maaih waac tengx tin hungh gorngv
yie oix zorqv yie hiuv nyei jauv yiem go nyei dorngx daaih
 yie oix gorngv mengh zeix yie daaih wuov dauh se baengh fim nyei
za gengh zien nyei
 yie nyei waac maiv jaav
 maaih wuonh zaang dunh yunh wuov dauh caux meih yiem
tin hungh se henv haic yaac maiv mangc piex haaix dauh
 maiv maaih haaix nyungc ninh maiv hiuv
ninh maiv bun orqv mienh duqv ziangh jienv
 mv baac ninh bun zuqc kouv nyei mienh duqv baengh fim
ninh zanc zanc mangc jienv kuv mienh
 liepc ninh mbuo zueiz weic hnangv hungh diex
 bun ninh mbuo yietc liuz duqv mienh taaih
se gorngv ninh mbuo zuqc limc ndoh jienv yaac zuqc siouc kouv nyei hlaang nzenc jienv
tin hungh bun ninh mbuo hiuv duqv ninh mbuo zoux nyei sic
 caux ninh mbuo nyei zuiz
 se bun ninh mbuo hiuv duqv ninh mbuo zoux maux
ninh bun ninh mbuo nyei m normh muangx duqv haiz ninh njaaux nyei waac
 yaac hatc ninh mbuo guangc nqoi orqv nyei jauv
se gorngv ninh mbuo muangx tin hungh yaac fu sux ninh
 ninh mbuo duqv bungx zuoqc nyei ziangh jienv yiem buangv ninh mbuo nyei hnoi nyieqc
 duqv orn lorqc nyei yiem buangv ninh mbuo nyei hnyangx daauh
mv baac se gorngv ninh mbuo maiv muangx
 ninh mbuo ziouc zuqc nzuqc ndaauv daix
 ninh mbuo daic yaac maiv hiuv haaix nyungc
maiv maaih hnyouv taaih tin hungh nyei mienh zanc zanc qiex jiez
 ninh mbuo zuqc dingc zuiz
 ninh mbuo maiv heuc jienv tov tengx
lunx nyei ziangh hoc ninh mbuo daic mi aqv
 ninh mbuo nyei setv mueiz nyei maengc zuqc nyaiv
tin hungh longc siouc kouv nyei jauv njoux siouc kouv nyei mienh
 ninh longc zuqc zeix nyei sic koi nqoi ninh mbuo nyei m normh
tin hungh yienz meih cuotv kuonx naanh nyei jauv
 bun meih yiem jangv nyei dorngx
 maiv maaih haaix nyungc laanh
 bun mbenc jienv buangv meih nyei dieh wuov deix nyanc hopv maaih kuv nyei mueix doc
mv baac meih zungv zuqc dingc zuiz hnangv orqv mienh
 meih yaac biaux maiv ndutv baengh fim nyei zuqc siemv dingc zuiz nyei jauv
faix fim oc
 maiv dungx bun zinh zoih yuoqc meih mingh dorngc jauv
 yaac maiv dungx bun nyaanh hmuangx camv nduov meih mingh pien
meih heuc jienv tov nyei haih tengx meih biaux ndutv kouv naanc fai
 meih ganh nyei yietc zungv qaqv haih tengx duqv meih nyei fai
maiv dungx hnamv oix buatc lungh muonz zanc taux
 se maanc fingx mienh yiem ninh mbuo nyei dorngx zuqc pai guangc nyei ziangh hoc
faix fim
 maiv dungx huin mingh lorz zuiz nyei jauv
 weic zuqc meih ginv zuiz gauh camv ginv longc kouv naanc
jangx jienv tin hungh nyei qaqv ndongc haaix hlo
 maiv maaih haaix dauh zoux fin saeng hnangv ninh
haaix dauh paaiv tin hungh zoux nyei jauv
 haaix dauh haih gorngv mbuox ninh
  meih zoux maiv horpc 
meih oix zuqc jangx jienv ceng ninh zoux nyei sic se hlo haic
 dongh mienh baaux nzung ceng nyei sic
maanc mienh duqv buatc ninh zoux nyei sic
 baamh mienh yiem go nyei dorngx mangc
tin hungh za gengh hlo
 mbuo hiuv maiv nzengc
 mbuo maiv haih funx maiv taux ninh nyei hnyangx soux
ninh baeng wuom ndiepv faaux
 bun mouc gapv zunv benx mbiungc
lungh ziouc duih njiec
 camv camv nyei bun maanc mienh
maaih haaix dauh mengh baeqc mbuonx hnangv haaix nor mingh mingh daaih daaih
 fai yiem tin hungh yiem nyei dorngx mba ong hnangv haaix nor mbui
ninh bun mba lingc faatv nzaanx ziux gormx ninh ganh
 yaac torngv jienv koiv ndoqv
weic zuqc ninh longc naaiv deix siemv maanc fingx
 yaac ceix bungx zuoqc nyei laangh ziqc bun ninh mbuo
ninh longc mba lingc buang jienv ninh nyei buoz
 yaac hatc mba ong piqv ninh dingc daaih nyei dorngx
mba ong mbui nyei qiex biux mengh ninh zoux nyei sic
 saeng kuv yaac hiuv duqv domh mbiungc nziaaux oix taux
