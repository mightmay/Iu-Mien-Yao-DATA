yie aengx duqv zipv ziouv  nyei waac gorngv
baamh mienh aah
 oix zuqc gorngv mbuox tailaqv nyei hungh
  ziouv tin hungh  hnangv naaiv gorngv
weic zuqc meih hnyouv maux meih gorngv
  yie benx dauh zienh
 yiem koiv mbu ndongx yie zueiz jienv zienh nyei weic
  mv baac meih benx baamh mienh maiv zeiz zienh
 maiv gunv meih funx ganh maaih cong mengh ndongc dauh zienh
beiv ndaa ni en
 meih gauh maaih cong mengh fai
 maiv maaih haaix nyungc haih bingx duqv meih jienv fai
meih kaux ganh nyei cong mengh caux wuonh zaang douh ganh lorz zinh zoih camv
 meih siou jiem nyaanh bieqc meih nyei nyaanh lamz
meih kaux ganh guai haic nyei cong mengh zoux saeng eix duqv zinh zoih camv jienv faaux
 weic zuqc meih butv zoih meih nyei hnyouv ziouc zoux maux
weic naaiv ziouv tin hungh  gorngv
weic zuqc meih hnamv daaih meih maaih cong mengh ndongc dauh zienh
weic naaiv yie oix dorh ganh fingx mienh daaih mborqv meih
 yiem zuangx guoqv mbu ndongx se ciouv jiex nyei mienh
 ninh mbuo oix baeng cuotv nzuqc ndaauv
 hngaqv waaic meih longc cong mengh lorz daaih nzueic nyei ga naaiv
 bun meih nyei njang laangc maaih uix
ninh mbuo oix zorqv meih zoi njiec yiemh gen
 meih ziouc hnangv zuqc daix daic nyei mienh yiem wuov koiv gu nyuoz daic
meih yiem daix meih wuov deix mienh nyei nza hmien wuov zanc meih corc gorngv
  yie benx dauh zienh  fai
 meih yiem bun meih zuqc mun wuov deix mienh nyei buoz ndiev
 meih kungx benx baamh mienh hnangv
 maiv zeiz zienh
meih oix zuqc yiem ganh fingx mienh nyei buoz ndiev daic
 hnangv maiv jiex gaatv nyei leiz nyei mienh zuqc daic wuov nor
 ziouv tin hungh
  gorngv liuz aqv
yie aengx duqv zipv ziouv  nyei waac gorngv
baamh mienh aah
 meih oix zuqc weic tailaqv nyei hungh baaux naanc zingh nzung gorngv mbuox ninh
  ziouv tin hungh  hnangv naaiv gorngv
meih se dunh yunh mienh nyei nyungc zeiv
 maaih cong mengh buangv nzengc yaac nzueic taux daauh
meih yiem tin hungh nyei huingx
 e nden
 maaih nyungc nyungc jaaix nyei la bieiv zorng jienv meih
 maaih yangh siqv nyei la bieiv jaaix
 yangh ungv nyei
 maeng gox nyei
 maeng mbiaan nyei
 maeng mbuov nyei
 jieqv baeqc ben nyei
 mbanv mbuov nzang nyei
 siqv gox nyei
 caux ndiemh maeng nzang nyei la bieiv jaaix
 meih longc jiem ciqv lorqc lorqc jienv yaac ndingh jienv biangh
 zeix meih daaih wuov hnoi naaiv deix liuc leiz ziangx
yie orn meih zoux ke lu mbim
 goux tin hungh nyei cing nzengc mbong
 meih yaac yiem aengv njang hnangv douz nyei la bieiv jaaix mbu ndongx yangh mingh yangh daaih
yiem zeix meih daaih wuov hnoi
 meih zoux nyei jauv maiv lamh nqemh aqv
 taux nqa haav buatc orqv sic yiem meih gu nyuoz
laaix meih maaiz maaic nyei jauv bungx zuoqc meih ziouc maaih ciouv nyei jauv buangv hnyouv
 meih yaac baamz zuiz
 yie ziouc zorqv meih hnangv zorqv maaih uix nyei ga naaiv zunc meih cuotv tin hungh nyei mbong
 goux jienv meih wuov dauh ke lu mbim
 zunc meih cuotv aengv njang hnangv douz nyei la bieiv jaaix mbu ndongx
weic zuqc meih nzueic meih nyei hnyouv ziouc maux
 laaix meih nyei njang laangc meih zoux bun meih nyei cong mengh waaic mi aqv
 yie ziouc zorqv meih zong njiec ndau
 bun meih zuqc yiem camv dauh hungh nyei nza hmien
 bun ninh mbuo qaqv mangc meih
laaix meih nyei zuiz camv haic
 meih yaac zoux saeng eix maiv baengh fim
 meih ziouc bun meih nyei cing nzengc dorngx maaih uix
 hnangv naaic yie ziouc bun douz yiem meih mbu ndongx cuotv buov qui meih
 bun meih dorng jienv yietc zungv mangc meih nyei mienh
 yiem ndau beih benx saaiv
yiem maanc guoqv mbu ndongx hiuv duqv meih nyei mienh ziouc weic meih gamh nziex haic
 meih setv mueiz nyei hnoi za gengh
 gamh nziex
 meih yietc liuz yaac maiv duqv aengx yiem aqv
yie aengx duqv zipv ziouv  nyei waac gorngv
baamh mienh aah
 meih oix zuqc huin hmien hungx jienv sai ndorn zingh douc waac gorngv wuov norm zingh
oix zuqc gorngv
  ziouv tin hungh  hnangv naaiv gorngv
sai ndorn zingh nyei mienh aah
 yie caux meih zoux win wangv
 yie oix yiem meih mbu ndongx biux mengh yie nyei njang laangc
 yie dingc naaiv norm zingh nyei zuiz wuov zanc
 yaac yiem ninh gu nyuoz biux mengh yie cing nzengc nyei ziangh hoc
 ninh mbuo ziouc hiuv duqv yie se ziouv
yie oix bun wuov norm zingh butv domh wuon baengc
 yaac bun nziaamv liouc cuotv zingh nyei jaai horngc
 yie oix bun win wangv nanv nzuqc ndaauv yiem faam bung feix louc daaih
 zuqc daix daic nyei mienh ziouc yiem zingh gu nyuoz king njiec daic
 ninh mbuo ziouc hiuv duqv yie se ziouv
yiem naaiv mingh mangc piex i saa laa en nyei zeiv fun weih gormx nyei zuangx mienh zungv maiv aengx hnangv njimv cou njimv muonc baqv fai hoic ninh mbuo mun
 ninh mbuo ziouc hiuv duqv yie se ziouv tin hungh
+ ziouv tin hungh  hnangv naaiv gorngv
yie zorqv i saa laa en nyei zeiv fun
 dongh zuqc nzaanx mingh yiem maanc guoqv mbu ndongx wuov deix
 gapv zunv daaih
 yie ziouc yiem ninh mbuo mbu ndongx bun ninh mbuo hiuv duqv yie se cing nzengc
 wuov zanc ninh mbuo duqv yiem ninh mbuo ganh nyei deic bung
 se yie jiu bun yie nyei bou
 yaakopv
 nyei deic bung
ninh mbuo ziouc duqv baengh orn nyei yiem naaiv norm deic bung yaac duqv gomv biauv
 zoux huingx zuangx a ngunc biouv
 yie dingc weih gormx
 mangc piex ninh mbuo wuov deix nyei zuiz wuov zanc
 i saa laa en mienh duqv baengh orn nyei yiem
 ninh mbuo ziouc hiuv duqv yie se ziouv
 ninh mbuo nyei tin hungh
