yie gorngv
yie oix mbungh yie nyei jauv
 weic bun yie nyei nzuih maiv baamz zuiz
 da faanh orqv mienh yiem yie nyei nza hmien yie oix nqapc jienv yie nyei nzuih
 maiv ko lo
yie sekv nzieqc nyei
 maiv ko lo
 yie maiv gorngv waac mv baac maiv tengx haaix nyungc yie
 yie nyei hnyouv nzauh kouv jienv faaux
yie nyei hnyouv gu nyuoz za gengh nzauh duqv kouv haic
 yie hnamv nyei ziangh hoc hnangv douz zieqc jienv yie nyei hnyouv nor
 yie ziouc gorngv cuotv waac
o ziouv aah
 tov bun yie hiuv duqv yie setv mueiz nyei hnoi nyieqc
 yie haih ziangh duqv ndongc haaix lauh
 tov bun yie hiuv duqv yie nyei maengc oix jiex ndongc haaix siepv
meih bun yie ziangh nyei hnoi nyieqc ndongc i ziex buoz zaangv jangv
 ziux meih mangc yie yietc seix nyei maengc se hnangv maiv maaih haaix nyungc aqv
 gorqv mienh nyei maengc kungx hnangv tauv nzunc qiex nor
 selaa
baamh mienh mingh mingh daaih daaih hnangv dongh linh nor
 ninh mbuo lunc jienv yiem yaac maiv lamh longc
 baamh mienh zornc daaih nyei ga naaiv ndui jienv mv baac maiv hiuv duqv haaix dauh duqv siou
ziouv aah
 yie ih zanc zuov haaix nyungc
 yie kaux meih maaih lamh hnamv dorngx
tov njoux yie leih ndutv yie nyei yietc zungv zuiz
 maiv dungx bun mienh hngongx mienh jatv yie
yie sekv nzieqc nyei
 maiv gorngv waac
 weic zuqc se meih ganh bun yie hnangv naaiv siouc kouv
tov meih zorqv nqoi meih bun yie zuqc nyei zeqc naanc
 yie zuqc meih nyei buoz mborqv taux aav lamh daic aqv
laaix mienh zoux zuiz meih gorngv hemx weic mborqv njaaux
 meih mietc mienh hnamv nyei ga naaiv hnangv gaeng ngaatc waaic nzengc nor
 dauh dauh baamh mienh nyei maengc se hnangv tauv yietc nzunc qiex hnangv
 selaa
o ziouv aah
 tov muangx yie daux gaux nyei waac
 tov muangx yie heuc jienv jouh nyei waac
 yie nyei wuom mueic liouc jienv tov maiv dungx zoux hnangv maiv haiz nor
 weic zuqc yie zoux hnangv meih nyei jiex jauv nyei kaeqv mienh
 dingh zepv dangh baav hnangv yie nyei zuangx ong taaix nor
tov huin ganh bung maiv mangc yie weic bun yie aengx duqv deix orn lorqc
 yie cingx daaih leih nqoi
 maiv yiem aqv
