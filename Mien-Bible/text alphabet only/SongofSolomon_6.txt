o yiem zuangx sieqv mbu ndongx gauh nzueic jiex nyei sieqv aac
 meih hnamv nyei dorn mingh haaix mi aqv
 meih hnamv nyei dorn mingh haaix bung yie mbuo cingx daaih haih caux jienv meih mingh lorz ninh
yie hnamv nyei mienh njiec taux ninh nyei huingx
 taux zuangx ndaang nyei ga naaiv nyei hun
 weic yiem huingx gu nyuoz bungx ninh nyei ba gi yungh guanh
 yaac gaeqv baeqc horqc biangh
yie benx yie hnamv nyei mienh nyei buonc
 ninh yaac benx yie nyei
 ninh yiem baeqc horqc biangh mbu ndongx bungx ninh nyei ba gi yungh guanh
yie hnamv nyei sieqv aah
 meih nzueic hnangv ti laa saa zingh
 yaac hnangv ye lu saa lem nzueic
 kuh mangc ndongc cie jienv geh yiem baeng guanh gu nguaaic
tov huin m zing mangc ganh bung
 maiv dungx mangc yie
 weic zuqc meih nyei m zing bun yie hnyouv lunc nzengc
 meih nyei mba biei hnangv yietc guanh yungh njiec gi le aatc mbong nyei mbaiv
meih nyei nyaah hnangv coqv hoqc nzaaux liuz nyei ba gi yungh nyeiz baeqc
 yietc zungv benx yietc sung yietc doix yaac maiv caa yietc norm
meih nyei kamx bui hnangv i maengx ziqc liouh biouv yiem meih nyei mbiorngz hmien ndie gu nyuoz
maaih luoqc ziepc dauh hungh maac
 betv ziepc dauh jaav zeih auv
 yaac maaih saauv maiv hingh nyei sieqv
yie nyei baeqc gopv
 yie dunh yunh nyei mienh
 kungx maaih naaiv nduqc dauh
 se ninh nyei maa nyei ndoqc sieqv
 dongh yungz ninh daaih gauh hnamv jiex nyei sieqv
 zuangx sieqv buatc ziouc gorngv ninh maaih orn lorqc
 hungh maac caux jaav zeih auv yaac ceng ninh
mangc cuotv ga nyiec buatc hnangv lungh ndorm nziouv nyei njang naaiv dauh se haaix dauh
 ninh nzueic hnangv hlaax
 njang hnangv mba hnoi
 kuh mangc ndongc cie jienv geh yiem baeng guanh gu nguaaic
yie njiec taux an man ndiangx nyei huingx oix mangc yiem wuov horngz nyei ndiangx caux miev nyiemz
 oix mangc gaax a ngunc hmei butv biangh nyueiz fai maiv butv
 ziqc liouh ndiangx nqoi biangh fai maiv nqoi
yie maiv gorqv jang nyei ziangh hoc
 yie nyei hnyouv hnangv mbiouh mingh caux zoux hlo nyei mienh zueiz jienv maaz cie
nzuonx daaih
 nzuonx daaih
 sulem sieqv aac
 nzuonx daaih
 nzuonx daaih weic bun yie mbuo duqv mangc meih
 meih mbuo weic haaix diuc oix mangc sulem sieqv
 hnangv mangc yie yiem i liouz mienh mbu ndongx cangx heix
