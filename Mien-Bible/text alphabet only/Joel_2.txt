oix zuqc yiem si on biomv jorng
 yiem yie nyei cing nzengc mbong biomv qiex mbui
 guoqv gu nyuoz yietc zungv mienh oix zuqc sin zinx
 weic zuqc ziouv  nyei hnoi oix taux
 zungv taux fatv aqv
benx norm hmuangx nyei hnoi
 lungh yiem yiem wuov
 benx norm maaih mbuonx
 mapv hmuangx nyei hnoi
 hnangv hmuangx om jienv mbong ningv gu nguaaic
 maaih yietc domh guanh mienh youc hlo youc henv daaih
 yiem loz hnoi daaih maiv maaih jiex hnangv naaiv
 nqa haav hingv taux maanc gouv maanc doic yaac maiv maaih
yiem ninh mbuo nza hmien maengx maaih douz buov qui
 yiem ninh mbuo nqa haav maengx yaac maaih douz mbietc zieqc jienv
 ninh mbuo maiv gaengh daaih nyei ziangh hoc deic bung se hnangv e nden huingx
 jiez liuz
 nqa haav benx baaic waaic nyei deic bung huaang
 maiv maaih haaix nyungc haih biaux duqv ndutv ninh mbuo
ninh mbuo nyei fangx zeiv hnangv maaz
 ninh mbuo tiux hnangv mborqv jaax nyei maaz tiux
ninh mbuo tiux gan mbong ningv mingh
 qiex mbui hnangv mborqv jaax nyei maaz cie
 hnangv douz zieqc mbiauh nqaauv gorn mbeux nyei qiex mbui
 yaac hnangv guanh henv haic nyei baeng mbaih jienv cuotv mingh mborqv jaax
zuangx fingx yietv buatc
 ninh mbuo hnyouv waaic nzengc
 dauh dauh mienh nyei hmien mbienc nzengc
ninh mbuo hnangv henv haic nyei baeng tiux
 yaac hnangv mborqv jaax nyei baeng biu faaux zingh laatc
 ninh mbuo mingh benx yietc mbaih
 yietc mbaih
 maiv bun ninh mbuo nyei guanh lunc
ninh mbuo laanh maiv nziangc zuqc laanh
 gorqv mienh baeng zaqc yangh hungx jienv wuov ndaangc mingh
 ninh mbuo borngz tong mborqv jaax nyei ga naaiv
 maiv maaih haaix nyungc dangv duqv jienv
ninh mbuo borngz bieqc zingh gu nyuoz
 tiux zingh laatc gu nguaaic
 ninh mbuo nyorng bieqc biauv
 nyorng bieqc fong muonh hnangv janx zaqc
yiem ninh mbuo nyei wuov ndaangc maengx ndau dongz
 aengx ndanc zuqc lungh nyanh nyanh nyei
 mba hnoi caux hlaax hmuangx mi aqv
 hleix yaac maiv ziux njang
ziouv yiem ninh nyei jun baeng guanh nyei wuov ndaangc maengx cuotv qiex mbui
 ninh nyei baeng guanh za gengh
 hlo haic
 muangx ninh hatc nyei waac wuov deix yaac henv
   ziouv nyei hnoi za gengh hlo haic
 gamh nziex haic nyei hnoi
 haaix dauh haih diev duqv
ziouv  gorngv
maiv gunv hnangv naaic
 meih mbuo oix zuqc zei maiv nyanc haaix nyungc oix zuqc nzauh
 oix zuqc nyiemv jienv longc nzengc hnyouv nzuonx daaih lorz yie
oix zuqc betv meih mbuo nyei hnyouv
 maiv zeiz betv meih mbuo nyei lui houx
 nzuonx daaih lorz ziouv
 meih mbuo nyei tin hungh
 weic zuqc ninh maaih en zingh yaac korv lienh mienh
 ninh maiv qiex jiez siepv
 ninh za gengh
 ziepc zuoqv nyei hnamv mienh
 ninh yaac goiv hnyouv maiv bun zuqc domh zeqc naanc
haaix dauh haih hiuv duqv
 nziex ninh haih goiv za eix ziouc korv lienh mienh
 yaac ceix fuqv bun ninh mbuo maaih fongc horc nyei laangh ziqc caux ciev ziec nyei ga naaiv bun ziouv
 meih mbuo nyei tin hungh
oix zuqc yiem si on biomv jorng
 oix zuqc dingc ziangx norm zei maiv nyanc haaix nyungc nyei hnoi
 heuc mienh gapv zunv zoux leiz baaix
oix zuqc mbuox zuangx baeqc fingx gapv zunv aengx saax gapv zunv nyei mienh cing nzengc
 bun zuangx mienh gox daaih zunv
 dorh fu jueiv
 liemh hopv jienv nyorx nyei gu nguaaz gapv zunv daaih
 siang laangh caux siang mbuangz oix zuqc cuotv ninh mbuo nyei gen daaih
bun fu sux ziouv  nyei sai mienh yiem capv cuotv zaangc tin hungh nyei biauv nza hmien maengx caux ziec dorngh mbu ndongx nyiemv
 aengx gorngv
ziouv  aac
 tov korv lienh meih nyei baeqc fingx
 maiv dungx bun meih nzipc nyei buonc zuqc mienh huotv
 zuqc maanc guoqv mienh longc zoux gouv gorngv
 yiem maanc fingx mbu ndongx mienh weic haaix diuc oix zuqc gorngv
  ninh mbuo nyei tin hungh yiem haaix
wuov zanc ziouv oix nzaeng jienv ninh nyei deic bung
 yaac oix korv lienh ninh nyei baeqc fingx
ziouv oix dau ninh nyei baeqc fingx gorngv
yie oix bun meih mbuo duqv laangh ziqc
 siang a ngunc diuv caux ga lanv youh
 meih mbuo ziouc duqv nyanc beuv
 yie maiv aengx bun meih mbuo yiem maanc fingx mbu ndongx zuqc ninh mbuo huotv
yie oix zunc yiem baqv bung daaih nyei domh guanh leih meih mbuo go
 yaac zunc ninh bieqc norm deic bung huaang
 deic bung haanz
 nza hmien wuov guanh oix zunc bieqc dong bung nyei koiv
 nqa haav nqaang wuov guanh zunc bieqc fai bung nyei koiv
 zueix nyei qiex ziouc faaux
 ninh huv zueix nyei qiex congx faaux lungh
 laaix ninh zoux hlo haic nyei domh sic
ndau aah
 maiv dungx gamh nziex
 oix zuqc njien youh orn lorqc
 weic zuqc ziouv zoux hlo haic nyei sic
lomc huaang nyei hieh zoih aah
 maiv dungx gamh nziex
 weic zuqc deic bung huaang nyei miev ciangv cuotv miev nyiemz aqv
 ndiangx yaac ziangh biouv
 ngongh nyorx ndiangx caux a ngunc hmei ziangh biouv gitv
o si on nyei mienh aah
 oix zuqc a hneiv
 oix zuqc weic ziouv
 meih mbuo nyei tin hungh
 njien youh
 weic zuqc ninh ziux ziangh hoc ceix cun gen mbiungc
 ninh bun mbiungc duih njiec
 maaih cun gen caux ciou gen mbiungc hnangv zinh ndaangc wuov nor
mborqv mbiauh nyei ciangv ziouc maaih mbiauh buangv nzengc
 a ngunc diuv caux ga lanv youh zungv mienz cuotv siou nyei dorngx
jopv nyeic nyanc waaic ga naaiv nyei hnyangx soux yie oix jaauv meih mbuo
 se domh jopv nyeic caux jopv nyeic ndaix
 caux jopv nyeic tiux caux jopv nyeic guanh
 dongh yie fungx daaih bieqc meih mbuo mbu ndongx nyei domh guanh
meih mbuo duqv nyanc gaux
 duqv nyanc beuv nzengc
 meih mbuo ziouc ceng ziouv
 meih mbuo nyei tin hungh nyei mengh
 dongh weic meih mbuo zoux mbuoqc horngh nyei sic wuov dauh
 yie nyei baeqc fingx yietc liuz maiv zuqc aengx baaic hmien
meih mbuo ziouc hiuv duqv yie yiem i saa laa en mienh mbu ndongx
 yaac hiuv duqv yie se ziouv
 meih mbuo nyei tin hungh
 maiv maaih ganh dauh
 yie nyei baeqc fingx yietc liuz maiv zuqc aengx baaic hmien
hoz daaih yie oix dox yie nyei singx lingh ceix bun maanc mienh
 meih mbuo nyei dorn
 meih mbuo nyei sieqv oix tengx yie douc waac
 meih mbuo nyei mienh gox mienh oix mbeix mbeix
 meih mbuo nyei mienh lunx mienh oix buatc hinc yaangh nyei sic
yiem wuov deix hnoi yie yaac oix dox yie nyei singx lingh ceix bun liemh m jangc bou
 m sieqv bou
yie oix yiem lungh yiem ndau zoux cuotv mbuoqc horngh nyei sic
 maaih nziaamv
 maaih douz
 maaih douz sioux don
ziouv nyei wuov norm gamh nziex haic nyei domh hnoi maiv gaengh taux
 mba hnoi oix hmuangx mingh
 hlaax yaac oix siqv hnangv nziaamv nor
taux wuov zanc haaix dauh heuc ziouv nyei mbuox
 wuov dauh ziouc duqv njoux
 yiem si on mbong caux ye lu saa lem zingh
 ziouc maaih biaux ndutv nyei mienh hnangv ziouv  gorngv nor
 yiem naaiv deix duqv maengc cuotv nyei mienh mbu ndongx maaih ziouv heuc daaih nyei mienh
