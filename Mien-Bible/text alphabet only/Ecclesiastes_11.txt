zorqv meih nyei laangh ziqc haaz njiec wuom minc
 weic zuqc nqa haav ziex hnoi meih ziouc aengx lorz buatc daaih
zorqv buonc bun siec dauh mienh
 zungv bun taux hietc dauh
 weic zuqc meih maiv hiuv duqv yiem naaiv lungh ndiev oix maaih haaix nyungc zeqc naanc
se gorngv mbuonx maaih wuom buangv
 ninh ziouc dox njiec ndau beih aqv
 maiv gunv ndiangx nauv mingh naamh bung fai baqv bung
 nauv njiec haaix norm dorngx ziouc yiem wuov aqv
haaix dauh mangc nziaaux ziouc maiv haaz nyim
 haaix dauh mangc mbuonx maiv duqv gaatv mbiauh
hnangv meih maiv hiuv duqv nziaaux yiem haaix diuc jauv daaih
 fai yiem maa nyei ga sie
 gu nguaaz nyei mbungv hnangv haaix nor haih benx daaih
 fih hnangv nyei meih maiv haih mengh baeqc tin hungh
 dongh zeix maanc muotc wuov dauh
 zoux nyei gong
lungh ndorm meih oix zuqc haaz meih nyei nyim
 lungh maanz hmuangx yaac maiv dungx bun meih nyei buoz dingh
 weic zuqc meih maiv hiuv duqv haaix nyungc cuotv daaih longx
 lungh ndorm haaz nyei fai lungh muonz haaz nyei
 fai i nyungc zungv fih hnangv longx nyei
njang m daaih longx nyei
 m zing buatc mba hnoi ziouc haiz a hneiv nyei
se gorngv mienh ziangh duqv camv hnyangx
 gunv bun mienh a hneiv naaiv deix yietc zungv hnyangx daauh
 mv baac bun ninh jangx taux hmuangx nyei hnoi nyieqc weic zuqc naaiv deix hnoi nyieqc zungv maaih camv
 nyungc nyungc cuotv daaih nyei sic se kungx morngh
mienh lunx mienh aac
 yiem meih hnyangx jeiv lunx nyei ziangh hoc gunv orn lorqc
 yiem meih lunx nyei hnoi nyieqc gunv bun meih nyei hnyouv njien youh
 meih nyei hnyouv oix zoux nyei gunv zoux
 meih nyei m zing buatc haaix nyungc gunv mangc aqv
 mv baac oix zuqc hiuv duqv ziux meih zoux nyei naaiv deix yietc zungv sic
 tin hungh oix siemv
hnangv naaic
 oix zuqc yiem hnyouv zorqv cuotv nzauh faanh nyei sic
 yaac simv nqoi haaix nyungc hoic meih nyei sin zuqc kouv
 weic zuqc nin dorng ziepc betv nyei ziangh hoc se kungx morngh nyei sic
