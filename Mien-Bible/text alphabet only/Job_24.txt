nernh jiex wuov dauh weic haaix diuc maiv dingc siemv zuiz nyei hnoi
 hiuv duqv ninh wuov deix weic haaix diuc maiv duqv buatc ninh dingc daaih nyei hnoi
mienh suiv ndeic nqenx nyei dongc
 ninh mbuo caangv ba gi yungh caux yungh dorh mingh yungz
ninh mbuo zorqv guh hanh fu jueiv nyei lorh
 yaac zorqv auv guaav nyei ngongh zoux dorngx daauh
ninh mbuo fongv guh hanh fu jueiv cuotv jauv hlen
 lungh ndiev nyei mouz laanh mienh jomc mienh bingx nzengc
hnangv yiem deic bung huaang nyei hieh lorh
 mienh jomc mienh cuotv mingh jiex naaiv jiex wuov lorz nyanc
 ninh mbuo kaux deic bung huaang uix ninh mbuo nyei fu jueiv
ninh mbuo mingh mienh nyei ndeic nzauz mbiauh dorngc
 yaac mingh orqv mienh nyei a ngunc huingx nzauz gaeqv liuz zengc njiec nyei biouv
ninh mbuo laengh gaengv nyei bueix jiex muonz
 maiv maaih lui houx zuqv
 juangv nyei ziangh hoc maiv maaih haaix nyungc homc
ninh mbuo yiem mbong zuqc mbiungc liemh ndorn
 ziouc qam la bieiv weic zuqc maiv maaih dorngx bingx
orqv mienh caangv maiv maaih die nyei guh hanh fu jueiv yiem maa nyei la kuotv mingh
 zorqv mienh jomc mienh nyei gu nguaaz zoux dorngx daauh
mienh jomc mienh jiex naaiv jiex wuov laengh gaengv nyei yiem
 maiv maaih lui houx zuqv
 ninh mbuo hnyouv sie jienv tengx mienh ndaam mbiauh zeiv
ninh mbuo yiem orqv mienh nyei yietc liouz yietc liouz ga lanv ndiangx mbu ndongx zaax ga lanv youh
 yaac yiem nyueih a ngunc biouv nyei zorngh nyueih biouv
 mv baac ninh mbuo jaang nqaatv jienv yiem
yiem zingh gu nyuoz maaih aav lamh daic nyei mienh njunh nyei qiex cuotv
 zuqc mun nyei mienh heuc jienv tov tengx
 mv baac tin hungh maiv muangx ninh mbuo daux gaux tov nyei waac
aengx maaih mienh nqemh njang
 ninh mbuo maiv zuoqc njang nyei jauv
 yaac maiv gan njang nyei jauv yangh
lungh maiv gaengh njang
 daix mienh nyei mienh jiez sin
 weic mingh daix mienh jomc mienh caux dangx donx nyei mienh
 lungh muonz zanc ninh zoux zaqc nimc ga naaiv
hienx auv nyei mienh zuov jienv nziemx yaangh nyei ziangh hoc taux
 ninh gorngv
  maiv maaih haaix dauh nyei m zing duqv buatc yie
  ninh yaac buang jienv ninh nyei hmien
lungh muonz zanc janx zaqc mborqv tong kuotv bieqc biauv
 lungh hnoi zanc ninh mbuo bingx
 ninh mbuo maiv hiuv duqv njang
mapv maengh mapv hmuangx nyei ziangh hoc weic ninh mbuo yietc zungv se hnangv lungh ndorm nyei njang
 weic zuqc ninh mbuo guenx lungh muonz zanc gamh nziex nyei sic
orqv mienh hnangv wuom mbiaauz siepv siepv mbiouh jienv gan wuom minc mingh
 ninh mbuo yiem deic bung duqv nyei buonc zuqc zioux
 ninh mbuo maiv duqv mingh ninh mbuo nyei a ngunc huingx
lungh haanz
 nyutc doqc bun sorng yuqc mingh nzengc
 yiemh gen fih hnangv nyei bun baamz zuiz wuov deix zutc nzengc mi aqv
ninh mbuo nyei maa zungv la kuqv ninh mbuo
 gaeng mau nyanc nzengc ninh mbuo nyei sei haiz gaam nyei
 maiv maaih haaix dauh jangx duqv ninh nyei mbuox
 orqv mienh hnangv ndiangx nor
 nauv ndutv
ninh mbuo pienx maiv yungz jiex gu nguaaz nyei m sieqv dorn
 yaac maiv zoux longx bun auv guaav
mv baac tin hungh longc ninh nyei qaqv mietc nzengc henv haic nyei mienh
 tin hungh yietv dongz sin ninh mbuo ziouc daic nzengc
tin hungh ceix baengh orn bun ninh mbuo
 bun ninh mbuo maaih dorngx kaux
 mv baac ninh nyei m zing zanc zanc mangc jienv ninh mbuo zoux nyei jauv
ninh mbuo duqv mienh taaih se weic caamx baav hnangv
 ziang naaic maiv buatc mi aqv
 ninh mbuo hnangv miev nor
 nyaux nqaai
 yaac hnangv zuqc gaatv nyei mbiauh dorv nor
se gorngv maiv zeiz hnangv naaic
 haaix dauh haih bun cing yie gorngv baeqc
 haaix dauh haih bun cing yie gorngv nyei waac se maiv zien
