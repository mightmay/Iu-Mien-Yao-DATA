naaiv deix yietc zungv sic yie nyei m zing duqv buatc jiex
 yie nyei m normh duqv haiz jiex yaac mengh baeqc
meih mbuo hiuv nyei
 yie yaac hiuv
 yie maiv gauh aiv meih mbuo
mv baac yie oix caux nernh jiex wuov dauh gorngv waac
 yie oix caux tin hungh luonx leiz
meih mbuo longc gorngv baeqc nyei waac nzaatv jienv meih mbuo maiv hiuv nyei
 meih mbuo se hnangv maiv lamh longc nyei ndie sai
feix duqv meih mbuo sekv nzieqc nyei
 naaiv ziouc benx meih mbuo nyei cong mengh aqv
ih zanc tov muangx yie luonx nyei jauv yaac muangx yie sux nyei waac
meih mbuo oix weic tin hungh gorngv jaav nyei waac fai
 meih mbuo oix weic ninh gorngv baeqc
meih mbuo oix tengx tin hungh wuov bung nzaeng fai
 meih mbuo oix weic ninh luonx leiz
se gorngv ninh zaah mangc meih mbuo
 meih mbuo haih duqv longx fai
 meih mbuo haih nduov tin hungh hnangv mienh nduov mienh fai
se gorngv meih mbuo bingx jienv tengx yietc bung
 ninh ndongc haaix zungv oix gorngv hemx meih mbuo
ninh nyei haangh daauh bun meih gamh nziex
 zungv haeqv meih mbuo mau nzengc saah
meih mbuo nyei waac puix hnangv saaiv maiv lamh longc
 meih mbuo luonx nyei leiz ndongc wuom bamc mau nor
tov meih mbuo sekv dangh maah
 yie oix gorngv
 nqa haav maiv gunv benx haaix nyungc
 sueih yie benx aqv
maiv gunv hnangv haaix nor yie oix zoux aqv
 yie maiv funx maengc nyei gorngv
maiv gunv ninh daix yie
 yie corc maaih lamh hnamv
 mv baac yie yaac oix yiem ninh nyei nza hmien biux mengh yie nyei jauv
naaiv oix benx yie nyei njoux en
 weic zuqc maiv taaih tin hungh nyei mienh maiv duqv mingh yiem ninh nyei nza hmien
tov longx longx nyei muangx yie gorngv nyei waac
 yaac bun yie sux nyei waac bieqc meih nyei m normh
yie liuc leiz ziangx yie nyei sic aqv
 yie hiuv duqv zungv biux mengh yie maiv dorngc
maaih haaix dauh oix gox yie
 maaih nor
 yie ziouc sekv yaac daic
kungx tov bun i nyungc yie hnangv
 yie ziouc maiv bingx meih nyei hmien
tov hluotv meih nyei buoz leih go yie
 yaac tov maiv dungx zoux gamh nziex nyei sic haeqv yie
tin hungh aac
 gunv heuc
 yie ziouc dau
 fai bun yie gorngv
 meih yaac dau yie
yie nyei zuiz caux zoux dorngc nyei sic maaih mbu ziex
 tov bun yie hiuv duqv yie zoux dorngc nyei jauv caux yie baamz nyei zuiz
meih weic haaix diuc bingx meih nyei hmien
 yaac funx yie zoux meih nyei win wangv
meih oix haeqv yietc kuaaiv zuqc nziaaux buonc nyei ndiangx normh yaac zunc mbiauh nqaauv nqaai fai
meih fiev jienv hniev haic nyei sic gox yie
 aengx bun yie ndaam dorng yie lunx nyei ziangh hoc zoux nyei zuiz
meih zorqv ndiangx gapc jienv yie nyei zaux
 aengx mangc jienv yie nyei diuh diuh jauv meih yaac dingc ziangx yie nyei zaux benv caaiv duqv taux nyei dorngx
mienh gunv zoux gunv zitc hnangv ga naaiv huv
 hnangv zuqc gaeng ngaatc waaic nyei lui houx
