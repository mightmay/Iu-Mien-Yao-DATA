o mbaa mbi lon zingh nyei mienh aah
 njiec daaih zueiz jienv nie mbung maah
 ken ndie mienh aah
 meih maiv maaih weic zueiz
 oix zuqc zueiz jienv ndau
 yiem naaiv mingh mienh maiv heuc meih zoux mau nyei
 buoz zaux lunx nyei mienh
nanv morc morc mbuonv maah
 zorqv nqoi mbiorngz hmien nyei ndie
 jaiv nqoi meih nyei lui ndaauv
 bun camh zuih cuotv
 yangh jauv jiex ndoqv
meih nyei sin oix zuqc laengh gaengv nyei yiem
 meih nyei bingx ciouv ziouc cuotv
 yie oix jaauv win
 yie yaac maiv nyaangc haaix dauh
zuoqc yie mbuo wuov dauh nyei mbuox heuc nernh jiex nyei ziouv
  ninh se i saa laa en nyei cing nzengc tin hungh
o mbaa mbi lon mienh aac
 zueiz jienv sekv sekv nyei yaac bieqc hmuangx nyei dorngx
 yiem naaiv mingh mienh maiv heuc meih zoux ziex guoqv nyei hungh maac
yie qiex jiez yie nyei baeqc fingx
 ziouc bun yie nzipc nyei buonc maaih uix
 yie zorqv ninh mbuo jiu bun yiem meih mbuo nyei buoz ndiev
 meih mbuo yaac maiv korv lienh ninh mbuo
 meih mbuo zorqv ndiangx gaaz hniev nyei gaaz jienv mienh gox mienh
meih ganh gorngv
  yie yietc liuz duqv zoux hungh maac
  mv baac meih maiv longx longx nyei hnamv taux naaiv deix sic
 yaac maiv jangx naaiv deix sic setv mueiz oix hnangv haaix nor
meih hnamv njien youh
 zueiz jienv haiz yiem duqv wuonv nyei mienh aah
 muangx naaiv deix waac maah
 meih yiem hnyouv hnamv daaih  kungx maaih yie
 cuotv liuz yie maiv maaih ganh dauh
 yie yietc liuz maiv zoux auv guaav yaac maiv zuqc guangc fu jueiv
yietc sih gen hnangv
 yiem yietc hnoi gu nyuoz
 meih oix zuqc buangh naaiv deix i nyungc sic buangv nzengc
 se oix zuqc guangc fu jueiv yaac benx auv guaav
 maiv gunv meih zoux faatv camv
 yaac zoux ziex nyungc houv nyei waac
meih kaux ganh zoux nyei orqv sic ziouc gorngv
  maiv maaih haaix dauh buatc yie
  meih nyei cong mengh caux wuonh zaang dorh meih dorngc jauv
 meih ziouc yiem hnyouv hnamv
  kungx maaih yie
 cuotv liuz yie maiv maaih ganh dauh
mv baac meih oix zuqc buangh ciouv nyei sic
 meih yaac maiv haih zoux faatv nqaeqv ndutv
 meih oix zuqc buangh domh zeqc naanc
 yaac maiv maaih haaix nyungc haih siex duqv cuotv
 meih jangx maiv zaaic nyei ziangh hoc meih liemh zeih zuqc mietc
liepc wuonv meih lunx nyei ziangh hoc qaqv zoux nyei faatv
 caux ziex nyungc houv nyei waac maah
 nziex meih haih duqv longx
 nziex haih haeqv mienh sin zinx
meih caangh laangh camv taux meih zungv kouv haic
 bun mangc lungh samx hleix nyei mienh
 se bangc siang hlaax gorngv zinh hoz waac nyei mienh
 cuotv daaih njoux meih biaux ndutv meih oix zuqc buangh nyei sic
mangc maah
 ninh mbuo se hnangv mbiauh nqaauv gorn
 ninh mbuo oix zuqc douz buov qui
 ninh mbuo njoux maiv duqv ninh mbuo ganh biaux ndutv douz nyei qaqv
 naaiv maiv zeiz haih tengx mienh siouv nyei douz taanx
 yaac maiv zeiz bun mienh nzaaux nyei douz
dongh meih caux jienv zoux gong nyei mienh
 se yiem meih lunx nyei ziangh hoc meih caux ninh mbuo maaiz maaic
 kungx haih tengx meih ndongc naaiv hnangv
 ninh mbuo gorqv mienh gan gorqv mienh nyei jauv
 maiv maaih yietc dauh haih njoux meih
