da yietv meih mbuo oix zuqc hnamv mienh
 yaac oix zuqc jorm hnyouv lorz singx lingh bun daaih nyei zingh nyeic
 gauh longc jienv jiex
 oix zuqc lorz zingh nyeic douc tin hungh nyei waac
haaix dauh gorngv ganh nyungc waac se maiv zeiz caux mienh gorngv
 ninh caux tin hungh gorngv
 weic zuqc maiv maaih haaix dauh muangx duqv hiuv ninh nyei waac
 ninh longc singx lingh nyei qaqv gorngv maiv gaengh mbiaangx yaangh nyei jauv
mv baac
 douc tin hungh nyei waac wuov dauh caux mienh gorngv weic ceix ninh mbuo jiez daaih
 kuinx ninh mbuo
 yaac orn ninh mbuo nyei hnyouv
gorngv ganh nyungc waac wuov dauh kungx ceix duqv ganh hnangv
 mv baac douc tin hungh nyei waac wuov dauh ceix jiu baang
yie oix meih mbuo mouz laanh haih gorngv ganh nyungc waac
 mv baac yie gauh oix meih mbuo haih douc tin hungh nyei waac
 douc tin hungh nyei waac wuov dauh se gauh longc jienv gorngv ganh nyungc waac wuov dauh
 cuotv liuz maaih mienh haih faan wuov deix waac weic ceix zuangx jiu baang
zuangx gorx youz aac
 se gorngv yie mingh taux meih mbuo naaic yaac gorngv ganh nyungc waac
 naaiv tengx meih mbuo duqv haaix nyungc longx
 maiv tengx yietc nyungc
 cuotv liuz yie gorngv tin hungh laauc yaangh nyei sic
 fai gorngv joux guai qaauv waac
 fai douc tin hungh nyei waac
 fai njaaux yietc nyungc meih mbuo
maiv maaih maengc nyei ga naaiv hnangv hlauv ndongh nux caux daanh baah haih maaih qiex mbui nyei
 mv baac se gorngv qiex mbui maiv mengh
 muangx nyei mienh hnangv haaix nor haih hiuv duqv biomv fai patv haaix nyungc pou
se gorngv biomv nzatc
 qiex yaac maiv mengh
 baeng hnangv haaix nor haih hiuv duqv liuc leiz mingh mborqv jaax
meih mbuo fih hnangv nyei
 se gorngv meih mbuo maiv gorngv muangx duqv hiuv nyei waac
 haaix dauh haih hiuv duqv meih mbuo gorngv haaix nyungc
 se hnangv gorngv waac bun nziaaux saaux hnangv
naaiv norm baamh gen maaih ziex
 ziex nyungc waac mv baac maiv maaih yietc nyungc waac maiv maaih eix leiz
se gorngv yie maiv mengh baeqc caux yie gorngv waac wuov laanh mienh nyei waac
 ninh ziouc hiuv duqv yie caux ninh ganh fingx
 yie yaac hiuv duqv ninh caux yie ganh fingx
hnangv naaic
 weic zuqc meih mbuo jorm hnyouv oix duqv singx lingh nyei zingh nyeic
 longc jienv jiex meih mbuo oix zuqc lorz dongh gauh haih ceix jiu baang wuov nyungc zingh nyeic
weic naaiv
 haaix dauh gorngv ganh nyungc waac
 oix zuqc tov singx lingh nyei zingh nyeic haih faan wuov nyungc waac
se gorngv yie longc ganh nyungc waac daux gaux
 naaiv se yie nyei lingh wuonh daux gaux
 mv baac guen maiv zuqc yie nyei hnyouv
wuov nyungc
 yie oix zuqc hnangv haaix nor zoux
 yie oix longc yie nyei lingh wuonh daux gaux mv baac yie yaac oix longc yie nyei hnyouv daux gaux
 yie oix longc yie nyei lingh wuonh baaux nzung
 yaac oix longc yie nyei hnyouv baaux
se gorngv kungx longc lingh wuonh laengz zingh tin hungh
 meih laengz zingh liuz
 dongh yiem wuov muangx mv baac maiv hiuv wuov deix waac nyei mienh
 hnangv haaix nor haih caux jienv gorngv
aamen
 ninh maiv hiuv duqv meih gorngv haaix nyungc
maiv gunv meih laengz zingh tin hungh yaac gorngv duqv ndongc haaix longx
 naaiv yietc deix yaac maiv ceix wuov dauh
yie laengz zingh tin hungh
 yie gorngv ganh nyungc waac gauh camv meih mbuo zuangx mienh
mv baac jiu baang gapv zunv nyei ziangh hoc yie oix gorngv biaa joux muangx duqv hiuv nyei waac njaaux mienh
 gauh longx gorngv yietc cin yietc waanc joux ganh nyungc waac
zuangx gorx youz aac
 meih mbuo hnamv nyei jauv
 maiv dungx hnangv fu jueiv nor hnamv
 zoux waaic sic oix zuqc hnangv gu nguaaz nor
 mv baac meih mbuo hnamv nyei jauv oix zuqc hnangv domh mienh aqv
ging sou fiev jienv gorngv
ziouv gorngv
  yie oix longc gorngv ganh nyungc waac nyei mienh
 yaac longc ganh fingx mienh nyei nzuih caux naaiv deix baeqc fingx gorngv
 mv baac ninh mbuo corc maiv oix muangx yie nyei waac
hnangv naaic
 gorngv ganh nyungc waac se zoux jangx hoc bun maiv sienx nyei mienh
 maiv zeiz bun sienx nyei mienh
 douc tin hungh nyei waac se zoux jangx hoc bun sienx nyei mienh
 maiv zeiz bun maiv sienx nyei wuov deix
wuov nyungc
 se gorngv jiu baang nyei zuangx mienh gapv zunv nyei ziangh hoc mienh lomh nzoih gorngv ganh nyungc waac
 aengx maaih deix maiv hiuv naaiv nyungc waac nyei mienh fai maiv sienx nyei mienh bieqc daaih
 ninh mbuo maiv zeiz oix gorngv meih mbuo butv ndin saah
mv baac
 se gorngv dauh dauh douc tin hungh nyei waac aengx maaih maiv sienx nyei mienh fai maiv hiuv wuov deix ganh nyungc waac nyei mienh bieqc daaih
 ninh haiz nyei yietc zungv ziouc bun ninh hiuv dingc ninh maaih zuiz yaac zuqc dingc zuiz mi aqv
ninh yiem hnyouv bingx jienv nyei sic yaac cuotv nzengc daaih aqv
 ninh ziouc puoqv njiec ndau baaix tin hungh nyiemc
tin hungh za gengh yiem meih mbuo mbu ndongx aqv
zuangx gorx youz aac
 yie nyei eix leiz se hnangv naaiv
 meih mbuo gapv zunv zoux leiz baaix nyei ziangh hoc
 gorqv mienh maaih deix maaih nzung
 maaih deix njaaux leiz
 maaih deix gorngv tin hungh laauc yaangh nyei sic
 maaih deix gorngv ganh nyungc waac
 aengx maaih deix faan wuov deix waac
 oix zuqc zoux nyungc nyungc weic ceix jiu baang henv jiez daaih
se gorngv maaih mienh gorngv ganh nyungc waac
 kungx bun i laanh
 camv jiex taux buo laanh gorngv
 yaac oix zuqc yietc laanh gorngv liuz yietc laanh cingx daaih gorngv
 aengx oix zuqc maaih dauh faan
se gorngv maiv maaih mienh haih faan nor
 oix gorngv ganh nyungc waac wuov laanh oix zuqc maiv dungx gorngv aqv
 kungx oix zuqc yiem ganh nyei hnyouv caux ninh ganh gorngv yaac caux tin hungh gorngv
bun i fai buo laanh douc tin hungh nyei waac
 mv baac muangx nyei mienh yaac oix zuqc zaah mangc wuov deix waac
se gorngv zueiz wuov nyei mienh maaih dauh zipv tin hungh laauc yaangh nyei sic oix douc mbuox mienh
 gorngv jienv waac wuov dauh oix zuqc dingh njiec
meih mbuo dauh dauh douc tin hungh nyei waac duqv nyei
 mv baac oix zuqc yietc laanh gorngv liuz yietc laanh cingx daaih gorngv weic njaaux zuangx mienh ziouc bun ninh mbuo nyei hnyouv maaih qaqv
douc tin hungh nyei waac wuov dauh oix zuqc haih gunv ninh ganh duqv daaih nyei zingh nyeic
weic zuqc tin hungh maiv zeiz zoux bun mienh lunc
 tin hungh bun mienh maaih baengh orn
 hnangv yiem tin hungh nyei norm norm jiu baang nor
gapv zunv zoux leiz baaix nyei ziangh hoc
 m sieqv dorn oix zuqc nzieqc nzingz
 weic zuqc m sieqv dorn maiv maaih leiz gorngv waac
 ninh mbuo horpc zuqc mbuoqc mienh hnangv leiz latc gorngv nor
se gorngv ninh mbuo oix hiuv haaix nyungc
 oix zuqc yiem biauv naaic nqox
 zoux leiz baaix nyei ziangh hoc m sieqv dorn gorngv waac se nyaiv haic nyei sic
tin hungh nyei doz yiem meih mbuo naaic cuotv fai
 kungx zunh taux meih mbuo naaic hnangv fai
haaix dauh funx ganh zoux douc waac mienh
 fai maaih singx lingh bun daaih nyei zingh nyeic
 oix zuqc hiuv dingc yie fiev bun meih mbuo naaiv deix waac se ziouv nyei lingc
mv baac se gorngv ninh maiv laengz nor
 meih mbuo maiv dungx ciepv ninh aqv
gorx youz aac
 hnangv naaic
 meih mbuo oix zuqc dingc hnyouv oix douc tin hungh nyei waac
 mienh gorngv ganh nyungc waac yaac maiv dungx laanh
mv baac maanc sic oix zuqc zueih yietv zueih nyeic nyei zoux horpc
