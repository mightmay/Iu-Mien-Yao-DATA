i saa laa en hnyangx jeiv lunx nyei ziangh hoc yie hnamv ninh
 yaac heuc yie nyei dorn yiem i yipv cuotv daaih
yie yietc zei heuc ninh mbuo
 ninh mbuo yietc zei leih go yie
 ninh mbuo zanc zanc fongc horc ziec bun mbaa an zienh
 yaac buov hung bun miuc fangx
mv baac se dongh yie njaaux e faa im yangh jauv
 yie longc yie nyei buoz hlorpv jienv ninh mbuo
 ninh mbuo yaac maiv hiuv duqv se yie zorc ninh mbuo longx
yie longc korv lienh mienh nyei hnyouv zoux hlaang ken ninh mbuo
 yaac longc hnamv mienh nyei hnyouv zoux kou kou jienv ninh mbuo
 yie bun ninh mbuo nyei ndiangx gaaz heng njiec
 yaac ndoqv njiec uix ninh mbuo
ninh mbuo oix zuqc nzuonx i yipv deic bung
 atc si lie duqv gunv ninh mbuo
 laaix ninh mbuo maiv kangv nzuonx daaih lorz yie
mienh oix longc nzuqc ndaauv yiem ninh mbuo nyei zingh mborqv jaax
 baaic waaic ninh mbuo nyei zingh nyei gaengh sorn
 yaac laaix ninh mbuo caangh laangh daav nyei za eix bun ninh mbuo zuqc mietc
yie nyei baeqc fingx kungx maaih hnyouv oix leih nqoi yie
 ninh mbuo ziouc zuqc dingc ziangx oix zuqc gaaz ndiangx gaaz
 yaac maiv maaih haaix dauh haih tengx ninh mbuo zorqv nqoi
e faa im aah
 yie hnangv haaix nor haih bungx guangc meih
 i saa laa en aah
 yie hnangv haaix nor haih zorqv meih jiu bun ganh dauh
 yie hnangv haaix nor haih bun meih hnangv atc maa
 yie hnangv haaix nor haih zoux bun meih hnangv zoux bun se mbo yim
 yie nyei hnyouv faanv fei lunc
 weic zuqc yie za gengh korv lienh ninh mbuo
yie maiv ei yie qiex jiez haic nyei jauv zoux bun meih mbuo
 yie maiv aengx mietc e faa im
 weic zuqc yie se tin hungh
 maiv zeiz baamh mienh
 yie se yiem meih mbuo mbu ndongx nyei cing nzengc tin hungh
 yie yaac maiv zeiz qiex jiez nyei daaih lorz meih mbuo
ninh mbuo oix gan jienv ziouv
  ninh oix hnangv sienh nor njunh
 zeiz nyei
 ninh za gengh oix njunh
 ninh nyei naamh nyouz ziouc yiem fai bung sin zinx jienv daaih
ninh mbuo ziouc sin zinx jienv daaih hnangv i yipv daaih nyei norqc
 yaac hnangv yiem atc si lie daaih nyei baeqc gopv
 yie oix dorh ninh mbuo nzuonx ninh mbuo ganh nyei biauv
 naaiv se ziouv  gorngv nyei waac
e faa im longc gorngv baeqc nyei waac
 i saa laa en longc guv guaix nyei jauv weih jienv yie
 yu ndaa ngaengc tin hungh
 se ngaengc jienv ziepc zuoqv nyei cing nzengc tin hungh
