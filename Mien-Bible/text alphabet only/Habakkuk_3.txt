naaiv se ziouv nyei douc waac mienh
 haa mbaa gukc
 daux gaux nyei waac ziux si gi o notv  nzung
o ziouv aac
 yie duqv haiz meih nyei mengh hoc
 o ziouv  aac
 yie haiz meih zoux nyei gong ziouc gamh nziex haic
 tov yiem yie mbuo nyei lungh ndiev aengx zoux hnangv zinh ndaangc zoux nyei
 yiem yie mbuo nyei lungh ndiev tov biux mengh cuotv daaih bun mienh hiuv
 meih qiex jiez nyei ziangh hoc
 tov jangx jienv korv lienh yie mbuo
tin hungh yiem temaan daaih
 cing nzengc wuov dauh yiem baalaan mbong daaih
 selaa ninh nyei njang laangc nzie buangv lungh
 ceng ninh nyei qiex buangv nzengc lungh ndiev
ninh nyei njang hnangv mba hnoi
 ninh nyei buoz aengv cuotv njang njapc njapc nyei
 yiem naaic ninh bingx ninh nyei qaqv
wuon baengc mingh ndaangc ninh
 zeqc naanc yaac gan jienv ninh nqa haav nqaang daaih
ninh souv jienv ndorqc baamh gen
 ninh mangc yaac nqamv maanc fingx mienh
 yietc liuz yiem nyei geh zorng huv muonc nzengc
 maanc gouv nyei mbong aiv yaac biopc njiec
 ninh nyei jauv hnangv loz hnoi nyei nor
yie duqv buatc kuqan mienh nyei ndopv liuh zuqc kouv naanc
 mi ndien deic bung nyei ndopv liuh nyei mbaeqc gaengh ndie yaac dongz
ziouv  aac
 meih geh meih nyei maaz
 zueiz jienv mborqv jaax nyei maaz cie duqv hingh wuov zanc
 meih qiex jiez nyei se ndaaih fai
 meih nouz haic se ndoqv fai
 meih nyei ga qiex biuih cuotv bun koiv fai
tin hungh baeng juang zinx cuotv
 zorqv forng fapv jienv juang zinx nyei hlaang
 selaa tin hungh longc ndaaih bun nqoi ndau beih
zuangx mbong buatc meih ziouc dongz
 wuom seix njunh njunh nyei guaatv jiex mingh
 ndo nyei koiv maaih qiex mbui haic
 koiv nyei wuom laangc nqomz faaux hlang
meih nyei forng buonv cuotv mingh siepv njapc njapc nyei
 meih nyei cang zaengh zaengh nyei aengv cuotv njang
 mba hnoi caux hlaax ziouc dingh jienv ganh nyei dorngx
meih nouz jienv nyei yangh tong lungh ndiev
 meih qiex jiez jienv caaiv maanc guoqv mienh
meih cuotv mingh njoux meih nyei baeqc fingx
 weic njoux meih orn daaih wuov dauh
 meih mborqv huv orqv mienh nyei bieiv zeiv nyei m nqorngv
 yaac mietc nzengc gan ninh nyei yietc zungv mienh
  selaa
win wangv daaih hnangv nziaaux zunc oix buonc yie mbuo nzaanx nzengc
 ninh mbuo njien youh nyei hnangv oix bingx jienv naqv mienh jomc mienh
 meih longc win wangv nyei cang nzopv ninh mbuo nyei baeng bieiv
meih longc meih nyei maaz caaiv koiv
 seix haic nyei domh wuom biuih biuih nyei
yie muangx haiz naaiv deix qiex ziouc sin zinx
 yie nyei nzuih meix ndenz ndenz nyei
 yie nyei mbungv yaac latv nzengc
 yie nyei zaux caaiv maiv jienv
 yie oix sekv nzieqc nyei zuov jienv kouv naanc nyei hnoi taux daaih zuqc dongh mborqv bieqc yie mbuo wuov deix mienh
maiv gunv ngongh nyorx ndiangx maiv nqoi biangh
 a ngunc hmei maiv ziangh biouv
 ga lanv biouv yaac maiv ziangh
 lingh deic maiv cuotv gaeng zuangx
 ba gi yungh laanh maiv maaih ba gi yungh
 ngongh laanh yaac maiv maaih ngongh
yie corc oix kaux ziouv  njien youh
 yie oix kaux njoux yie wuov dauh tin hungh orn lorqc
ziouv tin hungh  se yie nyei qaqv
 ninh bun yie nyei zaux hnangv njaih nyeiz nyei deih caaiv duqv jienv nor
 ninh bun yie yangh hlang nyei dorngx
 bun taux dorh nzung nyei mienh
 longc patv nyei jaa sic
