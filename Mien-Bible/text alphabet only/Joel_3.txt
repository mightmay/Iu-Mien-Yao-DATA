ziouv gorngv
taux wuov deix hnoi
 wuov deix ziangh hoc
 dongh yie bun yu ndaa caux ye lu saa lem duqv longx hnangv loz wuov nor
yie oix zorqv maanc guoqv mienh gapv zunv daaih
 dorh ninh mbuo taux ye ho saa fatv horngz
 yiem naaic siemv ninh mbuo
 weic zuqc ninh mbuo zorqv yie nyei baeqc fingx
 se yie nzipc nyei i saa laa en mienh
 ninh mbuo bun yie nyei baeqc fingx nzaanx mingh yiem ziex guoqv mbu ndongx
 yaac zorqv yie nyei deic bung bun nqoi
ninh mbuo dingc maengc mangc
 zorqv yie nyei baeqc fingx bun nqoi
 yaac zorqv dorn yienc maaic sin nyei m sieqv dorn
 aengx maaic sieqv weic duqv nyaanh maaiz diuv hopv
o tailaqv
 sai ndorn caux fi li saa die guoqv nyei norm norm dorngx aah
 yie zoux haaix nyungc meih mbuo cingx daaih oix jaauv win bun yie fai
 meih mbuo jaauv win bun yie nor
 yie ziouc siepv siepv nyei winh nzuonx bun meih mbuo
meih mbuo zorqv yie nyei jiem nyaanh yaac dorh yie jaaix jiex nyei ga naaiv mingh an meih mbuo nyei zienh nyei miuc biauv
meih mbuo zorqv yu ndaa caux ye lu saa lem nyei mienh maaic bun janx gikc
 ziouc bun ninh mbuo leih ninh mbuo ganh nyei gapv jaaix go
mangc maah
 yie ih zanc oix yiem ninh mbuo zuqc maaic mingh nyei dorngx dorh ninh mbuo nzuonx daaih
 ziux meih mbuo zoux nyei yie oix winh bun meih mbuo
yie oix bun meih mbuo nyei dorn
 meih mbuo nyei sieqv zuqc maaic bun yiem yu ndaa mienh nyei buoz ndiev
 ninh mbuo aengx dorh mingh maaic bun se mbaa mienh
 se maaic bun yiem go nyei yietc guoqv mienh
 ziouv hnangv naaiv gorngv
oix zuqc yiem maanc guoqv mienh mbu ndongx zunh gorngv
 oix zuqc mbenc ziangx mborqv jaax
 heuc mborqv jaax nyei baeng daaih
 bun yietc zungv jun baeng daaih fatv
 bun ninh mbuo faaux daaih maah
zorqv laih bieiv daav benx nzuqc ndaauv
 zorqv nzuqc limh daav benx cang
 bun mau nyei mienh gorngv
yie maaih qaqv henv
meih mbuo weih gormx nyei maanc guoqv mienh aah
 siepv siepv nyei daaih gapv zunv yiem wuov
o ziouv aac
 tov dorh meih mborqv jaax nyei jun baeng njiec daaih
maanc guoqv oix zuqc jiez daaih
 oix zuqc mingh ye ho saa fatv horngz
 weic zuqc yie oix zueiz jienv wuov
 siemv weih gormx nyei maanc guoqv
longc limh gaatv maah
 gaeng zuangx zuoqc aqv
 daaih maah
 daaih nyueih a ngunc biouv
 weic zuqc a ngunc diuv nyei zorngh aav lamh buangv aqv
 siou nyei dorngx zungv mienz cuotv
 weic zuqc ninh mbuo zoux nyei orqv sic camv haic
cin cin waanc waanc laanh mienh yiem siemv dingc nyei horngz
 weic zuqc ziouv  nyei hnoi taux fatv yiem siemv dingc nyei horngz
mba hnoi caux hlaax oix hmuangx mingh
 hleix yaac maiv ziux njang
ziouv yiem si on njunh njunh nyei heuc
 yiem ye lu saa lem heuc cuotv mbui
 lungh caux ndau dongz nzengc
 mv baac ziouv benx ninh nyei baeqc fingx ndaauh kaux nyei dorngx
 weic i saa laa en mienh benx wuonv nyei dorngx
hnangv naaic meih mbuo ziouc hiuv duqv yie se ziouv
  meih mbuo nyei tin hungh
 yiem yie nyei cing nzengc mbong
 si on
 ye lu saa lem ziouc benx cing nzengc zingh
 ganh fingx mienh yietc liuz maiv duqv aengx daaih caangv bieqc
taux wuov hnoi domh mbong maaih a ngunc huingx buangv nzengc
 fiuv mbong yaac maaih ngongh guanh
 yu ndaa nyei diuh diuh ndoqv maaih wuom liouc
 yaac maaih zingv wuom yiem zaangc ziouv nyei biauv liouc cuotv
 yungz sitv tim horngz
i yipv oix zuqc benx baaic huaang nyei dorngx
 e ndom oix zuqc benx baaic waaic nyei deic bung huaang
 laaix ninh mbuo zoux doqc bun yu ndaa mienh aengx yiem wuov deic bung daix maiv zoux dorngc nyei mienh
 bun nziaamv liouc cuotv
mv baac yu ndaa zungv yietc liuz maaih mienh yiem
 ye lu saa lem yaac maaih mienh yiem taux maanc gouv maanc doic
ninh mbuo zuqc daix
 nziaamv liouc cuotv nyei zuiz yie oix jaauv win
 yaac maiv guangc bun zoux dorngc nyei mienh
 weic zuqc ziouv yiem jienv si on
