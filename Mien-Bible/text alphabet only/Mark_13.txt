yesu cuotv zaangc tin hungh nyei biauv wuov zanc
 maaih dauh ninh nyei sai gorx gorngv
sai diex aah
 mangc gaax
 naaiv deix la bieiv hlo
 haic
 biauv yaac gengh
 nzueic haic
yesu dau
meih buatc naaiv deix domh biauv nyei fai
 maaih norm hnoi yietc zungv oix zuqc caeqv nzengc
 maiv maaih yietc kuaaiv la bieiv lapv jienv aqv
yesu zueiz jienv ga lanv mbong
 zaangc tin hungh nyei biauv nyei doix ngaanc wuov zanc
 bide
 yaagorpc
 yo han caux an ndaa lu daaih bingx jienv naaic ninh
tov mbuox yie mbuo oc
 naaiv deix sic haaix zanc oix cuotv
 naaiv deix yietc zungv sic cuotv wuov zanc
 maaih haaix nyungc jangx hoc bun cing ziangh hoc taux
yesu mbuox ninh mbuo
oix zuqc faix fim
 maiv dungx muangx haaix dauh nduov meih mbuo
maaih mienh camv nyei oix longc yie nyei mbuox daaih gorngv
  yie dongh giduc aqv
  ninh mbuo ziouc nduov mienh camv
meih mbuo haiz mienh mborqv domh jaax yaac haiz mborqv domh jaax nyei fienx wuov zanc
 maiv dungx gamh nziex
 naaiv deix sic ndongc haaix zungv oix zuqc cuotv mv baac setv mueiz nyei ziangh hoc maiv gaengh taux
naaiv fingx caux wuov fingx oix mborqv jaax
 naaiv norm guoqv caux wuov norm guoqv yaac mborqv domh jaax
 maaih deix dorngx ndau dongz
 aengx maaih domh huaang domh ngorc
 naaiv deix sic cuotv daaih bun cing setv mueiz nyei hnoi nyieqc jiez gorn cuotv
mv baac meih mbuo ganh oix zuqc faix fim
 mienh oix zorqv meih mbuo mingh sic dorngh
 yiem wuic dorngh ninh mbuo oix longc biaav bin mborqv meih mbuo
 meih mbuo laaix yie yaac oix zuqc souv jienv zungx caux hungh diex nyei nza hmien dorng jienv ninh mbuo zoux zorng zengx
kuv fienx oix zuqc zunh bun fingx fingx mienh muangx
 setv mueiz nyei ziangh hoc cingx daaih taux
mienh zorqv meih mbuo dorh mingh sic dorngh wuov zanc
 maiv dungx jaa ndaangc nzauh oix zuqc hnangv haaix nor gorngv
 taux wuov zanc
 tin hungh hnangv haaix nor bun meih mbuo gorngv ziouc oix zuqc hnangv wuov nor gorngv
 weic zuqc maiv zeiz meih mbuo ganh hnamv cuotv daaih gorngv
 se singx lingh bun meih mbuo gorngv
muoz doic oix zorqv muoz doic jiu bun mienh daix
 die oix zorqv ninh nyei fu jueiv jiu bun mienh daix
 fu jueiv caux diex maac yaac benx win
 jiu bun mienh daix
weic yie
 zuangx mienh oix nzorng meih mbuo
 mv baac
 haaix dauh diev duqv taux daauh ziouc duqv njoux aqv
meih mbuo buatc zoux bun nyungc nyungc waaic wuov dauh domh hieh youx yiem jienv maiv horpc zuqc yiem nyei dorngx wuov zanc
doqc sou nyei mienh oix zuqc mengh baeqc naaiv deix waac
 yiem yu ndie saengv wuov deix oix zuqc biaux faaux mbong
yiem biauv ngorh wuov deix njiec daaih
 maiv dungx bieqc biauv zorqv haaix nyungc dorh mingh
yiem ndeic nyei mienh
 maiv dungx nzuonx biauv zorqv ganh nyei domh lui
yiem wuov deix hnoi nyieqc
 maaih jienv sin nyei
 caux maaih gu nguaaz hopv nyorx nyei m sieqv dorn za gengh buangh zuqc kouv aqv
oix zuqc daux gaux tov tin hungh maiv dungx bun naaiv deix sic cuotv doix zuqc dong gen hnoi
weic zuqc taux wuov deix hnoi nyieqc maaih domh zeqc naanc
 yiem tin hungh zeix lungh zeix ndau taux ih zanc
 maiv maaih jiex ndongc naaiv nzunc siem
 jiex mingh yietc liuz yaac maiv maaih aqv
se gorngv ziouv maiv bun wuov deix hnoi nyieqc nangv
 maiv maaih haaix dauh haih duqv maengc cuotv
 se weic tin hungh ginv daaih nyei mienh ninh cingx daaih bun wuov deix hnoi nyieqc nangv mi aqv
wuov zanc
 se gorngv maaih haaix dauh mbuox meih mbuo
  mangc gaax
 giduc yiem naaiv
  fai  mangc gaax
 ninh yiem wuov
  maiv dungx sienx
weic zuqc maaih mienh gorngv ninh mbuo zoux giduc mv baac jaav nyei
 aengx maaih jaav douc waac mienh oix cuotv daaih zoux jangx hoc caux mbuoqc horngh nyei sic nduov mienh
 se gorngv haih nduov duqv zuqc nor
 ninh mbuo oix liemh tin hungh ginv daaih nyei mienh nduov
meih mbuo oix zuqc faix fim oc
 naaiv deix sic maiv gaengh cuotv yie jaa ndaangc mbuox meih mbuo
zeqc naanc jiex liuz wuov deix hnoi nyieqc
  mba hnoi ziouc jieqv mingh
 hlaax yaac maiv ziux njang aqv
zuangx hleix yiem wuov lungh oix ndortv njiec daaih
 yiem lungh maaih qaqv nyei ga naaiv zungv zuqc ndanc dongz
mienh ziouc buatc yie
 baamh mienh nyei dorn
 maaih domh qaqv yaac maaih njang laangc yiem wuov mbuonx njiec daaih
yie ziouc paaiv fin mienh mingh biei bung nziaaux
 yiem naaiv bung lungh gorn mingh taux wuov bung lungh gorn siou zunv yie ginv daaih nyei mienh
oix zuqc longc ngongh nyorx ndiangx hoqc yietc nyungc
 buatc ndiangx nquaah cuotv cunx
 nqoi normh lunx
 meih mbuo ziouc hiuv duqv aav lamh bieqc haac gueix aqv
fih hnangv nyei
 meih mbuo buatc naaiv deix yietc zungv sic cuotv wuov zanc
 meih mbuo ziouc hiuv duqv yie
 baamh mienh nyei dorn
 taux fatv
 zungv yiem jienv gaengh ndaangc aqv
yie gorngv zien mbuox meih mbuo
 naaiv doic mienh guei seix maiv gaengh nzengc
 naaiv deix yietc zungv sic ziouc cuotv daaih aqv
lungh ndau oix jiex nzengc
 mv baac yie nyei waac yietc liuz maiv jiex
wuov norm hnoi
 wuov norm ziangh hoc
 haaix zanc oix taux
 maiv maaih haaix dauh hiuv
 liemh tin dorngh nyei fin mienh maiv hiuv
 dorn yaac maiv hiuv
 kungx zaangc diex ganh hiuv hnangv
meih mbuo oix zuqc faix fim
 ging jienv hnyouv
 weic zuqc meih mbuo maiv hiuv duqv wuov norm ziangh hoc haaix zanc taux
se hnangv laanh mienh oix cuotv jauv mingh go nyei
 ziouc zorqv ninh nyei jaa dingh bun ninh nyei bou mbuo goux
 bun gorqv mienh maaih gorqv mienh nyei gong zoux
 mbuox zuov gaengh mienh longx longx zuov jienv gaengh
 ninh ziouc mingh mi aqv
hnangv naaic
 meih mbuo oix zuqc ging hnyouv zuov jienv
 weic zuqc meih mbuo maiv hiuv duqv biauv ziouv haaix norm ziangh hoc nzuonx
 lungh maanz hmuangx
 fai ndaamv muonz
 fai jai nqaaix daauh
 fai lungh njang
nziex ninh liemh zeih nzuonx daaih yaac buatc meih mbuo m njormh nzengc mi aqv
naaiv joux waac yie mbuox meih mbuo
 yie yaac mbuox zuangx mienh
 oix zuqc ging hnyouv zuov jienv oc
