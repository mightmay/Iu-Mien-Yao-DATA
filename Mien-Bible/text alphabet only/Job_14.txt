mienh yiem m sieqv dorn cuotv seix nyei hnoi nyieqc zoqc nyei
 kungx maaih kuonx naanh buangv nzengc
ninh cuotv daaih hnangv biangh nor
 yaac ziec mi aqv
 ninh hnangv dongh linh nor jiex
 maiv yiem aqv
hnangv yie naaiv nyungc mienh meih bungx m zing mangc jienv ninh aengx dorh ninh daaih yiem meih nyei nza hmien zuqc siemv fai
haaix dauh haih dorh cing nzengc nyei ga naaiv yiem maiv cing nzengc nyei ga naaiv cuotv
 maiv maaih yietc dauh
ninh ziangh nyei hnoi nyieqc jaa ndaangc dingc ziangx aqv
 ninh nyei hlaax soux se yiem meih dingc
 meih dingc ziangx ninh ziangh nyei soux mouc
 ninh yaac maiv haih jiex ndaangc
tov huin ganh bung
 maiv dungx mangc ninh weic bun ninh duqv henh
 bun ninh a hneiv hnangv maaic gong mienh jiex yietc norm hnoi
se gorngv ndiangx zuqc goix
 corc maaih lamh hnamv haih cuotv cunx
 cunx yaac ndaauv jienv mingh
 maiv dingh aqv
maiv gunv ninh nyei nzungh yiem ndau ndiev gox
 ninh nyei gorn yiem ndau daic
yietv duqv wuom nyei qiex ninh ziouc cuotv cunx
 yaac cuotv nquaah hnangv ndiangx lunx nor
mv baac mienh daic
 bueix jienv zaqc nyei
 ninh dangx qiex ninh ziouc yiem haaix
hnangv koiv nyei wuom nqaai
 ndaaih nyei wuom haapv yaac nqaai
mienh daic mingh maiv aengx nangh daaih
 taux lungh jiex nzengc ninh maiv nyie
 nqamv ninh
 ninh yaac maiv haih nyie
feix duqv meih zorqv yie bingx jienv yiemh gen
 feix duqv meih torngv jienv yie
 zuov meih nyei ga qiex fiu
 feix duqv meih dingc ziangx ziangh hoc weic jangx yie
se gorngv mienh daic mingh
 ninh aengx haih nangh daaih fai
 yie zuov jienv naaiv deix yietc zungv nyei hnoi nyieqc jiex
 taux yie duqv bungx nqoi nyei ziangh hoc
meih oix heuc
 yie ziouc dau meih
 meih oix a hneiv duqv buatc meih nyei buoz zoux daaih nyei ga naaiv
taux wuov zanc meih oix saauv yie nyei zaux mbiec
 mv baac meih maiv zuov jienv zorqv yie zoux dorngc nyei zuiz
yie zoux dorngc nyei sic meih dapv jienv mbuoqc aengx mborqv jienv yienx
 meih yaac buang jienv yie nyei zuiz
mv baac mbong mbaang huv mi aqv
 la bieiv zorng yaac suiv nqoi leih ninh nyei dorngx
wuom congx la bieiv
 la bieiv ziouc jie nzengc
 domh mbiungc yaac guaatv ndau beih nyei nie mingh
 meih fih hnangv nyei mietc baamh mienh maaih lamh hnamv nyei dorngx
meih yietc liuz hingh jiex mienh
 ninh ziouc guei seix mi aqv
 meih tiuv ninh nyei hmien yaac bun ninh mingh mi aqv
ninh nyei dorn mbuo duqv mienh taaih
 ninh yaac maiv hiuv
 ninh mbuo ndortv njiec aiv
 ninh yaac maiv buatc
ninh kungx haiz ninh ganh nyei sin zaangc mun
 yaac weic ninh ganh nzauh nyiemv
