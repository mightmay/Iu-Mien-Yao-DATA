yie hnamv nyei sieqv aac
 meih nzueic haic
 meih za gengh
 nzueic
 yiem meih nyei mbiorngz hmien ndie gu nyuoz meih nyei m zing hnangv baeqc gopv nor
 meih nyei mba biei hnangv yietc guanh yungh njiec gi le aatc mbong nyei mbaiv
meih nyei nyaah hnangv siang japv liuz
 coqv hoqc nzaaux nzengc nyei ba gi yungh nyeiz baeqc
 yietc zungv benx yietc sung yietc doix
 yaac maiv caa yietc norm
meih nyei nzuih meix hnangv siqv hongc nyei suix
 meih nyei nzuih za gengh nzueic haic
 meih nyei kamx bui hnangv i maengx ziqc liouh biouv yiem meih nyei mbiorngz hmien ndie gu nyuoz
meih nyei jaang hnangv ndaawitv hungh zoux siou mborqv jaax nyei ga naaiv nyei laauh
 yaac hnangv kuangx jienv henv haic nyei baeng nyei yietc cin norm torngv baaih
meih nyei i norm nyorx hnangv yietc doix njaih dorn
 se njaih nyeiz njiec nyei sung dorn
 yiem baeqc horqc biangh gu nyuoz lorz nyanc
zuov lungh ndorm laangh nyei nziaaux buonc
 hmuangx nyei dongh linh mitc mi aqv
 yie oix gaanv mingh taux maaih mu yorc nyei mbong
 taux maaih faan gen sen nyei mbong aiv
o yie hnamv nyei sieqv aac
 meih za gengh nzueic haic
 maiv maaih dorngx nqemh aqv
yie nyei siang mbuangz aac
 tov caux jienv yie leih nqoi le mbaa norn tov caux jienv yie leih nqoi le mbaa norn maah
 leih nqoi aa maa naa nyei mbong ningv
 leih nqoi seni caux hemon nyei mbong ningv
 leih nqoi sienh nyei kuotv
 caux maaih nda maauh mbeux nyei mbong
yie nyei muoc
 yie nyei siang mbuangz aac
 meih nimc yie nyei hnyouv mi aqv
 meih bungx m zing mangc yietc mueic
 longc meih nyei yietc diuh jiem limc nimc yie nyei hnyouv mi aqv
yie nyei muoc
 yie nyei siang mbuangz
 meih hnamv yie se za gengh longx haic
 meih hnamv yie se gauh longx a ngunc diuv
 meih nyei youh ndaang nyei qiex yaac gauh ndaang jiex yietc zungv laapc liuc
yie nyei siang mbuangz aac
 meih nyei nzuih meix hnangv mueiz dorngh oix ndiepv nor
 meih nyei mbietc ga ndiev se hnangv ngongh nyorx caux mueiz dorngh
 meih nyei lui houx ndaang hnangv le mbaa norn nyei qiex ndaang
yie nyei muoc
 yie nyei siang mbuangz aac
 meih se yietc norm forv jienv nyei huingx
 weih jienv nyei wuom nyuonh
 mborqv jienv yienx nyei wuom zingv
meih nyei huingx zuangx ziqc liouh ndiangx
 yaac maaih nyungc nyungc longx jiex nyei biouv
 maaih fongc fin biangh caux naa ndaa
maaih naa ndaa caux saa fon biangh
 maaih zaah nqaan caux jieh louh ndiangx
 caux yietc zungv zoux hung nyei ndiangx ndaang
 yiem wuov maaih mu yorc caux aa lo ndie ndaang
 aengx maaih yietc zungv zaangc horngh ndaang nyei ga naaiv
meih se hnangv huingx nyei wuom nyuonh
 hnangv liouc cuotv nyei wuom zingv
 yaac hnangv le mbaa norn liouc njiec nyei suang suiv
o baqv bung nziaaux aah
 nyie daaih maah
 naamh bung nziaaux aah
 buonc daaih maah buonc yie nyei huingx weic buonc huingx ndaang nyei qiex nzaanx cuotv mingh
 bun yie hnamv nyei mienh daaih bieqc ninh nyei huingx
 nyanc huingx gauh longx jiex nyei biouv
