o ziouv aac
 tov meih baeng m normh muangx yie yaac dau yie
 weic zuqc yie jomc yaac dangx donx
tov beu yie nyei maengc weic zuqc yie gan longx meih
 tov njoux yie
 meih nyei bou
 yie sienx kaux meih
 meih zoux yie nyei tin hungh
o ziouv aac
 tov korv lienh yie
 weic zuqc yie ziangh hnoi heuc jienv tov meih
o ziouv aac
 tov bun yie
 meih nyei bou
 nyei hnyouv maaih njien youh
 weic zuqc yie nyei hnyouv kaux meih maaih lamh hnamv dorngx
o ziouv aac
 meih se longx haic yaac maaih hnyouv guangc mienh nyei zuiz
 meih ziepc zuoqv nyei zien zien hnamv yietc zungv heuc jienv jouh meih nyei mienh
o ziouv aac
 tov baeng m normh muangx yie daux gaux nyei waac
 tov muangx haiz yie qaqv heuc jienv jouh nyei sing qiex
buangh zuqc kouv naanc nyei hnoi nyieqc yie heuc meih
 weic zuqc meih dau yie
o ziouv aac
 yiem yietc zungv zienh mbu ndongx
 maiv maaih haaix dauh hnangv meih
 meih zoux nyei gong
 maiv maaih haaix nyungc haih beiv duqv
o ziouv aac
 meih zeix daaih nyei maanc guoqv maanc fingx oix daaih yiem meih nyei nza hmien gueic njiec baaix
 yaac oix ceng meih nyei mengh
weic zuqc meih za gengh hlo haic yaac zoux mbuoqc horngh nyei sic
 kungx meih ganh se tin hungh
o ziouv aac
 tov meih njaaux yie hiuv duqv meih nyei jauv weic bun yie haih ei meih nyei zien leiz yangh
 tov bun yie zunv dingc hnyouv
 weic taaih meih nyei mbuox
o ziouv
 yie nyei tin hungh aac
 yie longc nzengc hnyouv dor ziec meih
 yie oix yietc liuz ceng meih nyei mbuox
weic zuqc meih ziepc zuoqv hnamv mienh nyei hnyouv se hlo haic
 meih yaac njoux yie
 bun yie maiv zuqc mingh yiemh gen
 ndo haic nyei dorngx
tin hungh aac
 zoux maux nyei mienh cuotv daaih oix hoic yie
 maaih guanh mienh doqc mienh oix zorqv yie nyei maengc
 ninh mbuo yaac maiv zorqv meih an jienv ninh mbuo nyei nza hmien
mv baac ziouv aac
 meih se korv lienh mienh
 ceix en bun mienh nyei tin hungh
 meih maiv qiex jiez siepv
 maaih hnyouv zien zien hnamv mienh
 yaac ziepc zuoqv nyei
tov huin nzuonx korv lienh yie
 tov ceix meih nyei qaqv bun yie
 meih nyei bou
 yaac njoux meih nyei m sieqv bou nyei dorn
tov biux mengh meih zoux longx weic bun nzorng yie wuov deix mienh buatc ziouc nyaiv
 weic zuqc ziouv aac
 meih tengx yie yaac orn yie nyei hnyouv
