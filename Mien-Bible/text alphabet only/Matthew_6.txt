meih mbuo oix zuqc faix fim
 tin hungh oix meih mbuo zoux nyei kuv sic maiv dungx dorng zuangx zoux weic bun mienh buatc
 se gorngv meih mbuo dorng zuangx zoux
 meih mbuo maiv duqv zipv tin dorngh diex bun nyei zingh nyeic
wuov nyungc
 meih cuotv fim tengx mienh jomc mienh
 maiv dungx hu hu hiaangv hiaangv nyei zoux
 hnangv beih zaqc hnyouv njuotv nyei mienh yiem wuic dorngh yaac yiem jaai horngc zoux
 weic oix bun mienh ceng nor
 yie mbuox zien meih mbuo
 ninh mbuo nyei zingh nyeic ninh mbuo duqv zipv liuz aqv
cuotv fim tengx mienh jomc mienh wuov zanc
 liemh maiv dungx bun meih zuoqc jiex nyei loz gaeng doic hiuv
hnangv naaic
 maiv maaih haaix dauh hiuv duqv meih zoux naaiv deix jauv
 mv baac meih nyei zaangc diex
 dongh mangc duqv buatc meih gem jienv zoux nyei sic
 ziouc bun zingh nyeic meih aqv
meih mbuo haaix zanc daux gaux
 maiv dungx zoux hnangv beih zaqc hnyouv njuotv nyei mienh
 ninh mbuo a hneiv souv jienv wuov wuic dorngh yaac souv wuov jaai horngc nyei jauv caax daux gaux weic bun zuangx mienh buatc
 yie mbuox zien meih mbuo
 ninh mbuo nyei zingh nyeic ninh mbuo duqv zipv liuz aqv
meih daux gaux nyei ziangh hoc
 oix zuqc bieqc gen mingh
 guon jienv gaengh
 caux meih mangc maiv buatc nyei zaangc diex gorngv waac
 hnangv naaic
 meih nyei zaangc diex
 dongh mangc buatc meih gem jienv zoux nyei sic
 ziouc bun zingh nyeic meih aqv
meih mbuo daux gaux nyei ziangh hoc
 maiv dungx paan mingh puoqv nzuonx nyei gorngv hnangv maiv gaengh hiuv duqv tin hungh wuov deix mienh nor
 ninh mbuo laaic gorngv waac camv tin hungh cingx daaih muangx duqv haiz ninh mbuo daux gaux nyei waac
maiv dungx hnangv ninh mbuo nor zoux
 meih mbuo maiv gaengh tov
 meih mbuo nyei zaangc diex zungv jaa ndaangc hiuv duqv meih mbuo qiemx zuqc nyei nyungc nyungc
meih mbuo horpc zuqc hnangv naaiv nor daux gaux
  yie mbuo nyei tin dorngh diex aah
 tov bun mienh taaih meih nyei cing nzengc mbuox
tov bun meih zoux ziouv gunv mienh nyei hnoi taux
 tov bun yiem naaiv baamh gen nyungc nyungc ei meih nyei eix cuotv daaih
 hnangv yiem tin dorngh nyungc nyungc ei meih nyei eix cuotv daaih nor
yie mbuo hnoi hnoi qiemx zuqc nyei nyanc hopv
 tov bun gaux ih hnoi nyanc
tov guangc yie mbuo zoux nyei zuiz
 hnangv yie mbuo guangc zoux dorngc yie mbuo wuov deix mienh nyei zuiz nor
maiv dungx bun yie mbuo buangh seix hnyouv nyei sic
 mv baac njoux yie mbuo leih ndutv hiuang orqv wuov dauh
 weic zuqc meih yietc liuz maaih hungh lingc
 maaih qaqv
 maaih njang laangc
 taux maanc gouv maanc doic
 aamen
se gorngv mienh dorngc meih mbuo
 meih mbuo yaac guangc bun ninh mbuo nor
 meih mbuo nyei tin dorngh diex yaac guangc meih mbuo nyei zuiz
mv baac mienh dorngc meih mbuo
 meih mbuo yaac maiv guangc nor
 meih mbuo nyei zaangc diex yaac maiv guangc meih mbuo nyei zuiz
meih mbuo zei maiv nyanc haaix nyungc wuov zanc
 maiv dungx zoux hmien hmuangx hnangv beih zaqc hnyouv njuotv nyei mienh zoux
 ninh mbuo zoux hmien hmuangx hnangv kouv kouv wuov
 oix zuangx mienh zieqv duqv ninh mbuo zei maiv nyanc haaix nyungc
 yie mbuox zien meih mbuo
 ninh mbuo nyei zingh nyeic ninh mbuo duqv zipv liuz aqv
meih mbuo zei maiv nyanc haaix nyungc nyei ziangh hoc
 oix zuqc nzaaux nzengc hmien
 zorqv youh nzaatv jienv mba biei baic sung
weic maiv bun mienh hiuv duqv meih zei
 kungx meih mangc maiv buatc nyei zaangc diex hiuv hnangv
 meih nyei zaangc diex
 dongh mangc duqv buatc meih gem jienv zoux nyei sic
 ziouc bun zingh nyeic meih aqv
maiv dungx weic ganh siou jaaix nyei ga naaiv yiem naaiv baamh gen
 weic zuqc haih jiex sioux jiex nzingx nyei
 gaeng yaac haih ngaatc waaic nzengc
 janx zaqc yaac haih betv bieqc daaih nimc
oix zuqc weic ganh siou jaaix nyei ga naaiv yiem wuov tin dorngh weic zuqc maiv haih jiex sioux jiex nzingx
 gaeng yaac maiv haih ngaatc waaic
 janx zaqc yaac maiv haih betv bieqc daaih nimc
meih siou jaaix nyei ga naaiv yiem haaix norm dorngx
 meih nyei hnyouv haaix zanc yaac jangx jienv wuov aqv
m zing beiv sin nyei dang
 se gorngv meih nyei m zing njang nor
 ziangh sin ziouc njang nzengc
meih nyei m zing maiv njang nor
 meih nyei sin ziouc hmuangx aqv
 hnangv naaic
 se gorngv yiem meih gu nyuoz nyei njang hmuangx mingh
 ziouc za gengh hmuangx haic aqv
maiv maaih haaix dauh haih zoux duqv i dauh ziouv nyei bou
 hnangv naaic
 ninh oix nzorng naaiv dauh
 oix hnamv wuov dauh
 maiv zei aeqv
 ninh oix taaih naaiv dauh
 oix mangc piex wuov dauh
 meih mbuo maiv haih dongh dangh zoux tin hungh nyei bou yaac zoux nyaanh nyei bou
weic naaiv yie gorngv mbuox meih mbuo
 maiv dungx weic yungz maengc nyei nyanc hopv kuonx hnyouv
 yaac maiv dungx weic sin zaangc nyei lui houx kuonx hnyouv
 maengc gauh jaaix jiex nyanc hopv maiv zeiz
 sin yaac gauh jaaix jiex lui houx maiv zeiz
mangc gaax
 ndaix ndaamv lungh nyei norqc
 ninh mbuo maiv zuangx haaix nyungc yaac maiv siou dapv lamz
 mv baac meih mbuo nyei tin dorngh diex uix ninh mbuo
 meih mbuo zungv gauh jaaix jiex norqc maiv zeiz
meih mbuo haaix dauh laaix kuonx hnyouv haih borqv duqv maengc ndaauv deix
meih mbuo weic haaix diuc laaix lui houx kuonx hnyouv
 hnamv mangc gaax
 lomc nyei baeqc horqc biangh hnangv haaix nor ziangh
 biangh maiv zoux gong
 maiv baeng suix ndatv ndie
mv baac yie mbuox meih mbuo
 liemh saa lo morn hungh ndongc naaic butv zoih
 yaac maiv maaih zorng zuqv ndongc yietc dorv naaiv deix biangh nzueic
lomc nyei miev ih hnoi ziangh
 njang hnoi kou nqaai
 zuqc douz buov
 mv baac tin hungh zorng miev nzueic
 wuov nyungc
 tin hungh gauh oix zorng meih mbuo maiv zeiz
 meih mbuo sienx duqv hei haic weqv
hnangv naaic
 maiv dungx kuonx hnyouv gorngv
  yie mbuo hnangv haaix nor haih lorz duqv nyanc lorz duqv hopv
 lorz duqv lui houx zuqv
maiv gaengh sienx tin hungh wuov deix mienh haaix zanc yaac kungx lorz naaiv deix ga naaiv hnangv
 meih mbuo nyei tin dorngh diex hiuv duqv meih mbuo qiemx zuqc longc naaiv deix ga naaiv
gauh longc jienv jiex
 meih mbuo oix zuqc bun tin hungh zoux ziouv gunv meih mbuo ndaangc
 yaac oix zuqc ei nzengc ninh nyei eix
 naaiv deix yietc zungv nyei ga naaiv ninh ziouc jaa tipv bun meih mbuo
weic naaiv meih mbuo maiv dungx nzauh njang hnoi nyei sic
 njang hnoi nyei sic maaih gaux njang hnoi nzauh
 mouz hnoi maaih mouz hnoi nyei sic nzauh gaux aqv
