yie heuc jienv jouh tin hungh
 yie heuc jienv tov
 ninh zungv oix muangx yie
yie zuqc kouv naanc nyei hnoi nyieqc yie lorz ziouv
 yie ziangh muonz sung jienv buoz maiv dingh liouh nyei daux gaux
 mv baac maiv duqv orn hnyouv
yie hnamv taux tin hungh ziouc tauv domh qiex
 yie jangx taux naaiv deix jauv
 haiz hnyouv mau nzengc aqv
 selaa
meih bun yie maiv haih m njormh
 yie hnyouv nzauh kouv haic
 zungv maiv haih gorngv waac
yie hnamv taux jiex daaih nyei hnoi nyieqc
 yaac jangx zuqc loz hnoi nyei hnyangx daauh
yie lungh muonz zanc yiem hnyouv hnamv
 yie yiem hnyouv fei fangv yaac naaic gaax ganh
ziouv oix yietc liuz guangc yie mbuo
 yietc liuz maiv aengx a hneiv yie mbuo fai
ninh yietc liuz maiv aengx hnamv yie mbuo fai
 ninh laengz nyei waac yietc liuz yietc seix baac nzengc mi aqv fai
tin hungh la kuqv ceix en bun yie mbuo fai
 ninh qiex jiez ziouc maiv korv lienh fai
 selaa
yie aengx gorngv
bun yie hnyouv nzauh nyei se yiem hlang jiex wuov dauh nyei mbiaauc jieqv buoz goiv yienc mi aqv
yie oix jangx taux ziouv zoux jiex nyei sic
 za gengh oix jangx meih loz hnoi zoux wuov deix mbuoqc horngh nyei sic
yie yiem hnyouv buih meih zoux nyei yietc zungv gong
 yie oix longx longx nyei hnamv taux meih zoux jiex maaih qaqv nyei sic
o tin hungh aac
 meih zoux nyei jauv louc se cing nzengc haic
 maiv maaih haaix dauh zienh ndongc yie mbuo nyei tin hungh hlo
meih se zoux mbuoqc horngh nyei sic wuov dauh tin hungh
 meih yiem maanc fingx mbu ndongx bun ninh mbuo buatc meih nyei domh qaqv
meih longc meih nyei qaqv njoux meih nyei mienh
 se njoux yaakopv caux yosepv nyei zeiv fun
 selaa
o tin hungh aac
 wuom buatc meih
 wuom buatc meih wuov zanc ziouc gamh nziex
 ndo haic nyei koiv yaac dongz
mbuonx dox cuotv wuom
 yiem wuov lungh maaih mba ong mbui
 mba lingc yaac njapc njapc nyei biei bung
mba ong yiem domh nziaaux zunc mbui cuotv
 meih nyei mba lingc bun lungh ndiev njang nzengc
 ndau beih ndanc dongz nzengc
meih nyei jauv se yiem koiv jiex
 meih mingh nyei jauv gan domh wuom mingh
 mv baac meih nyei zaux mienv maiv maaih mienh buatc
meih dorh meih nyei baeqc fingx hnangv goux yungh mienh dorh ba gi yungh guanh nor
 yaac bangc mose caux aalon nyei buoz dorh
