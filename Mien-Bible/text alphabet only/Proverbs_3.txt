yie nyei dorn aah
 maiv dungx la kuqv yie njaaux nyei waac
 meih nyei hnyouv oix zuqc gan longx yie nyei leiz latc
meih yiem seix zaangc nyei hnoi nyieqc caux hnyangx soux ziouc haih ziangh duqv ndaauv
 meih yaac haih duqv longx
maiv dungx guangc hnamv nyei
 ziepc zuoqv nyei jauv
 oix zuqc zorqv daaih kuangx jienv meih nyei jaang
 aengx fiev jienv meih nyei hnyouv gu nyuoz
hnangv naaic ziux tin hungh caux baamh mienh mangc
 meih zoux duqv horpc yaac maaih mengh dauh longx
oix zuqc longc nzengc hnyouv kaux ziouv
 maiv dungx kaux ganh haih mengh baeqc
yiem meih zoux nyei diuh diuh jauv oix zuqc nyiemc ninh
 ninh ziouc dorh meih yangh horpc nyei jauv louc
maiv dungx hnamv ganh maaih cong mengh
 oix zuqc taaih ziouv yaac leih nqoi orqv nyei sic
hnangv naaic ziouc hnangv longx haic nyei ndie zorc meih wangc siangx
 sin yaac kuh yiem
oix zuqc longc meih nyei zinh zoih caux meih nyei yietc zungv gaeng zuangx nyei daauh torngx biouv taaih ziouv
hnangv naaic meih nyei lamz ziouc buangv nzengc
 meih nyei diuv ongx maaih a ngunc diuv buangv mienz cuotv
yie nyei dorn aah
 maiv dungx mangc piex ziouv  mborqv njaaux nyei waac
 yaac maiv dungx youx ninh gorngv njaaux
weic zuqc ziouv hnamv wuov dauh ninh gorngv njaaux wuov dauh
 hnangv die gorngv njaaux ninh a hneiv nyei dorn
duqv cong mengh yaac duqv bieqc hnyouv nyei mienh
 za gengh maaih orn lorqc
weic zuqc duqv cong mengh nyei ndaauv daauh se gauh longx jiex nyaanh
 ninh duqv nyei leic gauh longx jiex jiem
cong mengh gauh jaaix jiex la bieiv jaaix
 meih oix duqv nyei yietc zungv ga naaiv
 maiv maaih yietc nyungc haih beiv duqv ninh
yiem ninh nyei mbiaauc jieqv buoz maaih siouc nyuonh ndaauv
 yiem ninh nyei zaaix jieqv buoz maaih zinh zoih caux njang laangc
ninh nyei jauv se bun mienh maaih orn lorqc
 ninh nyei yietc zungv jauv louc bun mienh duqv baengh orn
cong mengh beiv diuh ziangh maengc nyei ndiangx
 haaix dauh nanv jienv ninh
 wuov dauh ziouc duqv mienh heuc orn lorqc
ziouv  longc cong mengh liepc ndau
 longc ninh nyei wuonh zaang liepc lungh
ninh nyei wuonh zaang bun ndau ndiev nyei wuom mbeux cuotv
 bun lungh maaih mbiungc suiv ndiepv njiec
yie nyei dorn aah
 meih oix zuqc goux jienv cong mengh caux haih samx duqv cuotv nyei jauv
 maiv dungx bun naaiv deix i nyungc leih nqoi meih nyei m zing ndaangc
i nyungc ziouc bun meih ziangh duqv maengc ndaauv
 yaac beiv dangh jaang nzueic nyei ga naaiv
meih ziouc baengh orn nyei gan meih nyei jauv yangh
 meih nyei zaux yaac maiv ndiqv zuqc ndorpc
meih bueix njiec nyei ziangh hoc maiv dungx gamh nziex
 meih bueix njiec
 meih ziouc m njormh duqv kuv
liemh zeih zuqc heiv sic maiv dungx gamh nziex
 orqv mienh zuqc baaic waaic
 maiv dungx gamh nziex
weic zuqc ziouv zoux meih kaux nyei dorngx
 ninh oix goux jienv maiv bun meih nyei zaux caaiv zuqc hlaang hlopv
meih maaih banh zeic tengx mienh nyei ziangh hoc
 maiv dungx ngaengc zoux longx nyei sic bun qiemx zuqc tengx nyei mienh
se gorngv meih ih zanc maaih jienv gaux tengx mienh nyei
 maiv dungx gorngv mbuox juangc laangz mienh
mingh aqv
 aengx daaih nzunc
 njang hnoi yie m daaih bun meih
maiv dungx daav za eix hoic juangc laangz mienh
 ninh yiem meih ga hlen bungx hnyouv meih
se gorngv mienh maiv zoux haaix nyungc bun meih yaac maiv maaih haaix nyungc gorn baengx
 maiv dungx caux ninh nzaeng
maiv dungx mueic jieqv mienh doqc mienh
 maiv dungx ginv ninh nyei haaix diuh jauv
ziouv youx haic buv longh buv dangv nyei mienh
 mv baac ninh caux hnyouv zingx nyei mienh zuoqc haic
ziouv zioux orqv mienh nyei jaa dingh
 mv baac ziouv ceix fuqv bun kuv mienh yiem nyei dorngx
ninh huotv zoux maux huotv mienh nyei mienh
 mv baac ninh ceix en bun nyiemc ganh zoux faix nyei mienh
cong mengh mienh duqv mienh taaih
 mv baac mienh hngongx mienh zungv zuqc mienh mangc piex
