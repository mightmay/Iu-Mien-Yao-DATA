ziouv qiex jiez haic
 ziouc bun mbuonx jieqv om jienv si on zingh
 ninh zorqv i saa laa en nyei njang laangc yiem gu nguaaic lungh zoi njiec taux ndau
 ninh qiex jiez nyei hnoi
 liemh ninh ganh nyei singx dinc ninh yaac guangc mi aqv
ziouv mietc nzengc yaakopv yiem nyei norm norm dorngx yaac maiv korv lienh
 ninh qiex jiez jienv caeqv nzengc yu ndaa mienh weih wuonv nyei dorngx
 ziouv bun wuov norm guoqv caux ninh mbuo nyei bieiv zeiv zuqc ndortv njiec taux ndau
 zuqc nyaiv
ninh ga qiex baetv cuotv
 zorqv i saa laa en nyei yietc zungv qaqv mietc nzengc
 ninh dorng jienv win wangv hluotv mbiaauc jieqv buoz
  maiv tengx
 ninh hnangv douz nor buov yaakopv
 zungv buov qui weih gormx nyei dorngx
ninh baeng ninh nyei juang zinx hnangv win wangv
 ninh nyei mbiaauc jieqv buoz nanv jienv forng oix buonv hnangv win jaa
 ninh daix nzengc dongh m zing buatc a hneiv nyei yietc zungv mienh
 ninh qiex jiez hnangv douz nor
 dox njiec si on mienh nyei ndopv liuh
ziouv se hnangv win wangv mietc nzengc i saa laa en
 ninh mietc i saa laa en nyei yietc zungv hungh dinc
 yaac baaic waaic nzengc weih wuonv nyei dorngx
 ninh bun yu ndaa mienh jaa nzauh nyiemv kouv
ninh mborqv waaic ganh yiem nyei dorngx hnangv mborqv waaic yiem huingx nyei liuh nor
 mietc nzengc ninh gapv zunv nyei dorngx
   ziouv bun dingc daaih nyei zipv caux dingh gong hnoi yiem si on jiex mi aqv
 ninh qiex jiez
 haic ziouc nqemh  liemh hungh diex caux sai mienh
ziouv nqemh ninh nyei ziec dorngh
 yaac guangc ninh nyei singx dinc
 ninh zorqv hungh dinc nyei zingh laatc jiu bun win wangv
 ninh mbuo yiem ziouv nyei biauv mbiouh mbiouh nyei
 hnangv jiex zipv nyei hnoi
ziouv dingc hnyouv baaic waaic si on nyei zingh laatc
 ninh baeng hlaang ndorqc
 ziouc mietc nzengc
 maiv hluotv buoz nzuonx
 ninh bun nqaeqv win wangv nyei nie ndui caux zingh laatc zuqc kouv
 yietc njiec zuqc baaic waaic nzengc
si on nyei zingh gaengh biopc njiec ndau
 ziouv zoux waaic
 zoux gaengh sorn nauv
 zingh nyei hungh diex caux bieiv zeiv zuqc yiem maanc guoqv mbu ndongx
 maiv maaih leiz latc gunv aqv
 ninh nyei douc waac mienh yaac maiv duqv buatc   ziouv hinc yaangh nyei sic
si on zingh nyei mienh gox  sekv nzieqc nyei zueiz jienv ga ndiev ndau
 maiv ko lo
 ninh mbuo nyau nie mbung hiaamx m nqorngv
 yaac zuqv la maah ndie cou
 ye lu saa lem nyei sieqv lunx
 m nqorngv puoqv njiec taux ndau
laaix nyiemv
 yie nyei m zing zungv maiv njang
 yie nyei hnyouv huaang
 lunc nzengc
 yie nzauh duqv kouv haic
 weic zuqc caux yie juangc fingx nyei mienh zuqc mietc
 aengx weic fu jueiv caux hopv nyorx nyei gu nguaaz yiem zingh nyei jaai horngc huon mi aqv
yiem zingh nyei jaai horngc ninh mbuo meih mingh hnangv zuqc siang nyei mienh nor
 fu jueiv aav lamh daic
 maa hlorpv jienv
 fu jueiv naaic maa
hnaangx caux a ngunc diuv yiem haaix
o ye lu saa lem aah
 yie oix zuqc hnangv haaix nor kuinx meih
 oix zuqc dorh haaix nyungc daaih beiv meih
 o si on aah
 yie oix zuqc longc haaix nyungc beiv meih
 cingx haih orn meih nyei hnyouv
 weic zuqc meih zuqc nyei zeqc naanc se ndongc koiv jangv
 haaix dauh haih zorc duqv meih longx hnangv loz wuov nor
meih nyei douc waac mienh buatc maiv zien
 maiv lamh longc nyei laauc yaangh sic
 ninh mbuo maiv bun meih nyei zuiz cuotv nqaengc
 weic bun meih duqv longx hnangv loz
 daaux nzuonx ninh mbuo weic meih buatc jaav hinc yaangh nyei sic
 dorh meih mingh dorngc jauv
da faanh jiex jauv nyei mienh mbaix buoz huotv meih
 ninh mbuo hungx jienv ye lu saa lem jatv yaac huangx m nqorngv gorngv
se dongh naaiv norm zingh mienh heuc nzueic jiex nyei zingh
 se naaiv norm zingh bun lungh ndiev nyei zuangx mienh duqv njien youh fai
meih nyei win wangv morngx nqoi nzuih gorngv meih
 ninh mbuo huotv aengx ngaatc jienv nyaah gorngv
yie mbuo naqv meih naaiv norm zingh aav loh
 naaiv se yie mbuo maaih lamh hnamv nyei hnoi
 ih zanc taux aqv
 yie mbuo nyei m zing duqv buatc aqv
ziouv ei jienv ninh dingc oix zoux nyei zoux ziangx
 ziux ninh hatc nyei waac zoux
 ei ninh laengz daaih lauh nyei waac ninh baaic waaic yaac maiv korv lienh
 ninh bun win wangv a hneiv nyei jatv meih
 yaac bun meih nyei win jaa maaih qaqv henv jienv faaux
o si on aah
 bun meih nyei zingh laatc heuc jienv tov ziouv
 bun meih nyei wuom mueic ziangh hnoi ziangh muonz liouc njiec hnangv ndoqv nor
 maiv dungx bun meih nyei m zing hitv
 oix zuqc maiv dingh liouh nyei nyiemv jienv mingh
lungh muonz zanc
 tiuv siouv gaeng mienh nyei ziangh hoc
 oix zuqc jiez sin daaih heuc cuotv mbui nyei
 yiem ziouv nyei nza hmien gorngv nzengc yiem hnyouv nyei sic hnangv dox wuom cuotv nor
 sung jienv buoz tov ziouv tengx njoux meih nyei fu jueiv nyei maengc
 se yiem diuh diuh jaai horngc nyei jauv kuv
 ninh mbuo laaix hnyouv sie huon mingh
o ziouv aac
 hnamv mangc gaax
 meih hnangv naaiv nor zoux bun haaix dauh
 m sieqv dorn fungc oix zuqc nyanc ganh yungz nyei fu jueiv
 se nyanc ninh mbuo goux nyei gu nguaaz
 sai mienh caux douc waac mienh horpc zuqc yiem ziouv nyei singx dinc zuqc daix daic fai
mienh lunx mienh caux mienh gox mienh bueix wuov jaai horngc nyei nie mbung
 yie nyei houh saeng caux sieqv dorn zuqc nzuqc ndaauv daix
 meih qiex jiez nyei hnoi meih daix ninh mbuo
 daix yaac maiv korv lienh
meih heuc weih gormx yie biei bung
 dongh yie gamh nziex nyei mienh daaih haeqv yie hnangv heuc daaih jiex zipv nor
   ziouv qiex jiez nyei hnoi maiv maaih yietc dauh biaux duqv ndutv fai cuotv singx maengc
 yie goux yaac dorh hlo nyei fu jueiv
 yie nyei win wangv daix nzengc mi aqv
