nqa haav yopv nqoi nzuih zioux ninh nyei cuotv seix hnoi
yopv gorngv
tov bun yie cuotv seix nyei hnoi caux ninh mbuo gorngv
  maaih gu nguaaz dorn cuotv seix  wuov muonz zuqc mietc
tov bun wuov hnoi hmuangx mingh
 tov bun gu nguaaic nyei tin hungh maiv lorz wuov norm hnoi
 yaac maiv dungx bun njang ziux zuqc
tov bun wuov hnoi mapv maengh mapv hmuangx
 bun mbuonx hoz torngv jienv
 tov bun wuov norm hnoi mapv maengh nyei ziouc hingh nzengc njang
tov bun wuov muonz mapv maengh mapv hmuangx nyei
 zorqv nqoi
 maiv dungx bun hnyangx maaih wuov norm hnoi
 yaac maiv dungx bun wuov norm hnoi bieqc hlaax nyei soux mouc
tov bun wuov muonz maiv maaih saeng yungz
 bun wuov muonz nyei ziangh hoc yaac maiv haiz njien youh heuc nyei qiex mbui
tov bun haih zioux hnoi nyei mienh zioux wuov hnoi
 se maaih banh zeic dongz le wi aa taan jiez daaih wuov deix
tov bun wuov ndorm nyei taaix baeqc fing hmuangx mingh
 bun wuov muonz hnamv jienv haih njang mv baac maiv njang
 maiv duqv buatc lungh ndorm nziouv nyei njang
weic zuqc wuov muonz bun yie cuotv seix bun yie zuqc ziex nyungc kouv naanc hoic
yie cuotv seix wuov zanc
 yie weic haaix diuc maiv daic
 yie cuotv maa nyei ga sie
 weic haaix diuc maiv dangx qiex
weic haaix diuc maaih cingh mborqc zipv yie
 fai maa bun ninh nyei nyorx yie hopv
maiv hnangv naaic yie duqv bueix njiec sekv zieqc
 yie daic ziouc duqv hitv kuonx
caux lungh ndiev nyei hungh diex caux caangh laangh nyei mienh yiem
 dongh weic ganh ceix jiez ih zanc mbaang waaic nyei dorngx
fai caux zoux hlo nyei mienh yiem
 dongh bun ninh mbuo nyei biauv maaih jiem nyaanh buangv
fai yie weic haaix diuc maiv hnangv mbaang waaic nyei gu nguaaz biopv jienv
 se hnangv maiv buatc jiex njang nyei gu nguaaz
yiem naaic orqv mienh dingh njiec
 maiv zoux orqv
 kouv nyei mienh duqv hitv kuonx
yiem wuov zuqc wuonx nyei mienh duqv lomh nzoih henh
 muangx maiv haiz aapv ninh mbuo zoux gong wuov deix nyei qiex mbui
hlo hlo faix faix nyei mienh yiem naaic
 zoux nouh nyei mienh biaux ndutv ninh nyei ziouv
weic haaix diuc ceix njang bun zuqc siouc kouv nyei mienh
 weic haaix diuc bun nzauh kouv nyei mienh maaih maengc ziangh
ninh mbuo zuov jienv daic
 mv baac maiv duqv daic
 ninh mbuo lorz daic nyei jauv gauh camv lorz bingx jienv nyei zinh zoih
ninh mbuo zuov jienv daic bieqc zouv ziouc a hneiv
 za gengh
 njien youh taux daauh
tin hungh bingx jienv mienh hoz nqaang nyei jauv
 bung bung weih jienv ninh mbuo
yie tauv qiex ndoqc dorngx nyanc hnaangx
 yie njunh nyei qiex dox cuotv hnangv wuom nor
weic zuqc yie gamh nziex nyei sic zungv zuqc yie mi aqv
 dongh yie gamh nziex jiex nyei sic ndortv zuqc yie
yie maiv maaih baengh orn
 yaac maiv duqv sekv
 yie maiv duqv hitv kuonx
 mv baac kouv naanc daaih lorz yie
