haaix dauh leih nqoi maiv caux mienh
 kungx ziux ganh nyei hnyouv zoux
 ninh ngaengc jienv mienh longc cong mengh dingc daaih nyei jauv
mienh hngongx mienh maiv a hneiv mengh baeqc haaix nyungc
 kungx a hneiv gorngv ninh ganh hnamv cuotv nyei jauv hnangv
orqv mienh daaih taux
 mangc piex nyei sic gan jienv daaih
 aengx maaih maiv taaih nyei sic caux zuqc baaic hmien nyei jauv taux
mienh nyei nzuih gorngv nyei waac hnangv ndo nyei wuom
 cong mengh nyei zingv se hnangv ndoqv nyei wuom liouc mingh
bouc orqv mienh se maiv benx
 fai bun maiv zoux dorngc nyei mienh maiv duqv baengh fim nyei jauv yaac maiv horpc
mienh hngongx mienh nyei waac coqv cuotv nzaeng jaax nyei sic
 ninh nyei nzuih gorngv nyei waac yuoqc mienh mborqv jaax
mienh hngongx mienh nyei nzuih bun ganh zuqc baaic
 ninh gorngv nyei waac zoux koux hlopv ninh ganh
gorngv waac sapv daanh mienh se hnangv duqv nyanc aax kuv nyei ga naaiv
 naqv njiec taux ga sie
zoux gong ndanh nyei mienh caux zoux mietc nyei mienh benx muoz doic
ziouv nyei mengh se hnangv wuonv haic nyei laauh
 kuv mienh tiux bieqc mingh ziouc baengh orn aqv
butv zoih mienh nyei zinh zoih se ninh wuonv haic nyei zingh
 ninh hnamv daaih benx hlang nyei zingh laatc beu jienv ninh
mienh nyei hnyouv maux ndaangc cingx daaih zuqc mietc
 mv baac mienh nyiemc ganh zoux faix ziouc duqv mienh taaih
haaix dauh maiv gaengh muangx longx ziouc dau ndaangc
 ninh zoux hngongx nyei sic yaac zuqc nyaiv
mienh butv baengc
 ninh nyei hnyouv tengx ninh diev duqv
 mv baac hnyouv mun kouv
 haaix dauh haih diev
mienh guai mienh nyei hnyouv duqv wuonh zaang
 cong mengh mienh nyei hnyouv lorz wuonh zaang
zingh nyeic tengx fungx nyei mienh koi jauv dorh ninh bieqc taux zoux hlo nyei mienh nyei nza hmien
haaix dauh gorngv ninh nyei sic ndaangc
 buatc hnangv horpc wuov bung
 mv baac zuov taux caux ninh doix dekc wuov dauh cuotv daaih zaah naaic
dingc maengc mangc haih bun nzaeng nyei jauv dingh
 yaac haih yiem i bung henv nyei mienh mbu ndongx dunx sic
ziqc zuiz liuz gorx youz
 ninh se aqc haic
 hnangv norm wuonv haic nyei zingh
 nzaeng jaax nyei sic yaac hnangv wuonv haic nyei dorngx nyei gaengh sorn
mienh nyei nzuih gorngv nyei waac bun ga sie beuv
 yiem ninh nyei nzuih cuotv nyei waac ninh duqv buangv hnyouv aqv
nzuih nyei hatc maaz haih bun mienh ziangh fai daic
 ziux ninh a hneiv gorngv nyei waac ziouc winh nzuonx bun ninh
haaix dauh lorz duqv dauh auv se duqv longx nyei ga naaiv yaac duqv ziouv  ceix fuqv
mienh jomc mienh qaqv tov tengx
 mv baac butv zoih mienh dau duqv ciouv nyei
maaih a nziaauc doic zoux hnangv benx loz gaeng doic
 mv baac maaih dauh loz gaeng doic
 beiv ganh nyei cien muoz doic
 ninh zungv gauh nitv mbuo
