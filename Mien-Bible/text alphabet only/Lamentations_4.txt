jiem nyei njang zitc mi aqv
 zien jiem yaac tuix setv
 zoux singx dinc nyei la bieiv faatv nzaanx yiem diuh diuh jaai horngc nyei jauv kuv
si on jaaix haic nyei houh saeng ndongc zien jiem jaaix
 ih zanc funx ninh mbuo nyei jaax zinh ndongc nanv nie mor zaangc nyei buoz nanv nyei nie mor
liemh hieh juv bun nyorx ninh mbuo nyei dorn hopv
 mv baac yie nyei baeqc fingx nyei m sieqv dorn ih zanc doqc haic
 hnangv deic bung huaang nyei norqc lorh torh nor
hopv nyorx nyei gu nguaaz nyei mbietc nqaai
 zungv naetv jienv nzuih dungz
 fu jueiv tov ga naaiv nyanc
 mv baac maiv maaih haaix dauh bun ninh mbuo
nyanc guenx kuv nyei ga naaiv wuov deix
 yiem wuov jaai horngc ngorc daic mi aqv
 zuqv ciouh dunc hlo daaih nyei mienh
 ih zanc bueix wuov la fapv ndui
yie nyei baeqc fingx zuqc dingc zuiz
 zungv gauh hniev so ndom zuqc dingc nyei
 ndongc nziepv dangh m zing so ndom zuqc mietc nzengc
 yaac maiv maaih mienh nyei buoz muoqv
si on zoux hlo nyei mienh gauh cing nzengc sorng
 yaac gauh baeqc jiex nyorx
 ninh mbuo nyei sin gauh siqv koiv ndiev nyei la bieiv siqv
 ninh mbuo nyei fangx zeiv nzueic ndongc la bieiv jaaix mbuov nyei
ih zanc ninh mbuo nyei hmien gauh jieqv douz miec
 yiem jaai horngc mienh zieqv maiv duqv ninh mbuo
 ninh mbuo nyei ndopv soqv naetv jienv mbungv
 kou nqaai hnangv ndiangx nor
zuqc nzuqc ndaauv daix nyei mienh zungv duqv gauh longx ngorc daic nyei mienh
 weic zuqc ngorc daic wuov deix gunv zoux gunv jaic njiec taux daic
 laaix maiv duqv lingh deic nyei gaeng zuangx nyanc
yie nyei baeqc fingx zuqc mietc nyei ziangh hoc
 maaih hnyouv korv lienh mienh wuov deix m sieqv dorn
 zungv zorqv ganh nyei fu jueiv daaih zouv weic benx ninh mbuo nyei nyanc hopv
ziouv  za gengh qiex jiez taux daauh
 ga qiex ziouc baetv cuotv hnangv douz nor jorm
 ninh yiem si on bun douz njopc daaih
 buov qui zingh nyei gorn ndoqv
yiem ndau beih nyei hungh diex
 fai yiem lungh ndiev nyei maanc mienh
 maiv sienx haaix dauh win wangv fai win jaa haih duqv bieqc ye lu saa lem nyei zingh gaengh
naaiv se laaix si on nyei douc waac mienh nyei zuiz
 yaac laaix ninh nyei sai mienh zoux nyei zuiz
 ninh mbuo yiem zingh gu nyuoz bun kuv mienh nyei nziaamv liouc cuotv
ninh mbuo hnangv m zing maengh nyei mienh huaax jienv gan jaai horngc mingh
 ninh mbuo zuqc nziaamv guoqv jienv maaih uix
 mienh zungv maiv haih muoqv ninh mbuo nyei lui houx
mienh dorng jienv ninh mbuo nauc jienv gorngv
simv nqoi
 simv nqoi
 maaih uix nyei
 simv nqoi
 simv nqoi
 maiv dungx kuatv zuqc yie
 ninh mbuo ziouc biaux aengx youh jienv mingh
 yiem maanc fingx mbu ndongx maaih mienh gorngv
ninh mbuo maiv duqv aengx caux mbuo yiem naaiv aqv
ziouv  ganh zoux bun ninh mbuo faatv nzaanx nzengc
 yiem naaiv mingh ninh maiv mangc ninh mbuo aqv
 mienh maiv taaih sai mienh
 yaac maiv korv lienh mienh gox
yie mbuo nyei m zing qaqv mangc zuov mienh daaih tengx
 mangc gau
 m zing zungv maiv njang aqv
 zuov nyei ziangh hoc yie mbuo zuov jienv yietc norm maiv haih njoux maiv duqv mienh nyei guoqv
mienh zunc yie mbuo nyei zaux mbiec mingh
 yie mbuo ziouc maiv haih yangh yie mbuo nyei jaai horngc mingh
 yie mbuo nqa haav laai nyei ziangh hoc taux fatv
 yie mbuo nyei hnoi nyieqc buangv aqv
 weic zuqc yie mbuo setv mueiz nyei ziangh hoc taux
zunc yie mbuo nyei mienh gauh siepv yiem lungh nyei domh jaangv
 ninh mbuo yiem mbong zunc yie mbuo
 yiem deic bung huaang bingx jienv zuov yie mbuo
ziouv  orn daaih wuov dauh se hnangv mbuo nyei mba zorng nyei qiex
 ninh yaac zuqc ndortv ninh mbuo zaeng hlaang nyei kuotv
 yie mbuo gorngv taux ninh
yiem ninh nyei dongh linh ga ndiev
 yie mbuo duqv yiem maanc guoqv mbu ndongx
yiem utc deic nyei e ndom mienh aah
 gunv njien youh orn lorqc aqv
 kouv nyei jauv yaac oix jiex taux meih mbuo naaic
 meih mbuo ziouc hopv nquin
 jaiv nzengc lui houx
 laengh gaengv nyei yiem
o si on zingh nyei mienh aac
 meih mbuo zuqc dingc zuiz nyei soux mouc buangv mi aqv
 ziouv maiv bun meih mbuo aengx zuqc guaatv mingh
 mv baac e ndom mienh aah
 ziouv oix dingc meih mbuo nyei zuiz
 oix bun meih zoux nyei zuiz cuotv daaih nqaengc nyei
