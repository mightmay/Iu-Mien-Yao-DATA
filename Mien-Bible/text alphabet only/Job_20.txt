naa aa me mienh
 sofaa
 ziouc dau
yopv aah
 meih nyei waac bun yie hnyouv maiv longx
 nyienz maiv jienv
 oix zuqc dau aqv
yie haiz meih gorngv hemx nyei waac gorngv doqc yie
 mv baac yie ganh nyei hnyouv hiuv duqv hnangv haaix nor dau
meih maiv hiuv fai
 yiem loz
 hnoi daaih
 dongh baamh mienh coqv hoqc duqv yiem baamh gen wuov zanc
orqv mienh duqv hingh nyei ziangh hoc se nangv nyei
 maiv gan tin hungh nyei mienh nyei njien youh yaac weic dangh baav hnangv
maiv gunv ninh duqv zoux hlo
 mbaengc gu nguaaic lungh
 ninh nyei m nqorngv taux mbuonx
ninh oix yietc liuz zuqc mietc
 hnangv ninh ganh nyei nqaiv
 buatc jiex ninh nyei mienh oix gorngv
  ninh jiex haaix mi aqv
ninh hnangv norm mbeix jiex mi aqv
 lorz maiv buatc aqv
 yaac hnangv lungh muonz zanc hinc yaangh nyei sic ninh mitc mi aqv
buatc jiex ninh nyei mienh yietc liuz maiv duqv aengx buatc
 ninh yiem nyei dorngx yaac maiv duqv aengx buatc ninh
ninh nyei dorn jueiv oix zuqc jaauv sung mienh jomc mienh
 ganh nyei buoz oix zuqc tuix nzuonx ninh nyei zinh zoih
ninh nyei mbungv maaih mienh lunx mienh nyei qaqv
 mv baac oix zuqc caux ninh njiec benx nie mbung
maiv gunv orqv sic yiem ninh nyei nzuih se gaam nyei
 yaac maiv gunv ninh fapv jienv ninh nyei mbietc ga ndiev
maiv gunv ninh maiv kangv liev cuotv
 corc njorm jienv nzuih gu nyuoz
ninh nyanc nyei ga naaiv yiem ga sie tiuv mi aqv
 yiem hnyouv gu nyuoz benx naang jieqv nyei ndie doqc
orqv mienh naqv zinh zoih aengx lov cuotv
 tin hungh zoux bun wuov deix ga naaiv yiem ninh nyei ga sie baetv cuotv daaih
ninh oix sorqv naang jieqv nyei ndie doqc
 naang doqc oix nyorqv ninh daic
ninh maiv duqv mangc ndoqv
 se maaih mueiz dorngh caux ngongh nyorx liouc cuotv nyei ndoqv
ninh cuotv qaqv duqv daaih nyei ga naaiv oix zuqc tuix nzuonx
 yaac maiv duqv a hneiv ninh maaiz maaic zornc daaih nyei ga naaiv
weic zuqc ninh zeix mienh jomc mienh aengx guangc ninh mbuo
 yaac caangv maiv zeiz ninh ganh ceix daaih nyei biauv
weic zuqc ninh mauv nyei jauv maiv haih dingh
 ninh a hneiv nyei ga naaiv yietc nyungc yaac maiv liouh aqv
ninh nyanc liuz
 maiv zengc haaix nyungc aqv
 weic naaiv ninh nyei fuqv loqc maiv duqv yietc liuz yiem
ninh gauh benx jiex nyei ziangh hoc
 ninh zuqc ndortv njiec kouv
 yietc zungv siem nyei zeqc naanc ziouc daaih hoic ninh
orqv mienh nyanc beuv
 buangv ga sie nyei ziangh hoc
 tin hungh nyei ga qiex ziouc baetv cuotv bun ninh
 yaac hnangv mbiungc nor njiec ninh nyei sin
ninh oix biaux hlieqv jaa sic
 dongh siqv forng ziouc buonv tong ninh
ninh baeng forng cuotv
 forng ziouc yiem ninh nyei sin cuotv daaih
 forng cang dueiv mueiz guoqv jienv daamv nyei wuom aengv cuotv njang
 haeqv ninh gamh nziex
 haic
ninh siou nyei zinh zoih oix zuqc mietc nzengc
 maiv zeiz mienh biomv nyei douz oix zorqv ninh buov qui
 yiem ninh nyei ndopv liuh zengc njiec nyei ga naaiv yaac zuqc buov mietc nzengc
lungh oix bun cing ninh zoux nyei zuiz
 ndau oix zoux zorng zengx dingc ninh
ninh nyei jaa dingh zungv zuqc dorh mingh nzengc aqv
 yiem tin hungh qiex jiez nyei hnoi zuqc guaatv mingh aqv
naaiv se orqv mienh yiem tin hungh duqv nyei buonc
 se tin hungh paaiv bun ninh nzipc
