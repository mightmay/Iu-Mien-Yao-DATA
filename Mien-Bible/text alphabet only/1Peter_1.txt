 bide
 zoux yesu giduc nyei gong zoh
 yie fiev fienx bun tin hungh ginv daaih nyei mienh
 dongh zuqc biaux yiem nzaanx borntatv saengv
 gaa laa tie
 kapv baa ndo sie
 esie caux mbi ti nie saengv nyei mienh
zaangc diex tin hungh ei ninh nyei za eix jaa ndaangc ginv meih mbuo daaih
 ninh nyei singx lingh bun meih mbuo zoux cing nzengc mienh weic bun meih mbuo muangx yesu giduc yaac duqv yesu nyei nziaamv nzaaux nzengc meih mbuo
 tov tin hungh ceix en ceix baengh orn camv camv nyei bun meih mbuo
mbuo oix zuqc ceng mbuo nyei ziouv yesu giduc nyei die
 tin hungh
 ninh za gengh
 korv lienh haic mbuo
 yesu giduc daic mingh
 tin hungh aengx bun nangh daaih
 bun mbuo kaux ninh aengx siang yungz jiex
 ziouc duqv yietc liuz maaih lamh hnamv dorngx
hnangv naaic mbuo ziouc haih siouc maiv haih mietc
 maiv haih huv
 maiv haih zitc nyei buonc
 dongh tin hungh weic ninh nyei mienh siou jienv wuov tin dorngh nyei buonc
weic meih mbuo sienx
 meih mbuo duqv tin hungh nyei qaqv beu jienv
 zuov taux setv mueiz nyei hnoi tin hungh liuc leiz ziangx nyei njoux en cuotv daaih
weic naaiv meih mbuo oix zuqc orn lorqc maiv gunv ih zanc zuqc seix
 siouc camv nyungc kouv naanc
 nzauh caamx baav
naaiv deix sic se weic bun cing meih mbuo zien zien nyei sienx
 sienx fim se gauh jaaix jiex jiem
 maiv gunv jiem haih zitc corc oix zuqc longc douz sinx
 hnangv naaic
 oix zuqc seix mangc meih mbuo nyei sienx fim
 taux yesu giduc aengx daaih wuov zanc
 tin hungh ziouc ceng meih mbuo
 taaih meih mbuo
 bun meih mbuo duqv njang laangc
maiv gunv meih mbuo maiv gaengh buatc jiex ninh
 meih mbuo hnamv ninh
 maiv gunv meih mbuo ih zanc mangc maiv buatc ninh
 meih mbuo yaac sienx ninh ziouc za gengh
 maaih orn lorqc aqv
 zungv maiv maaih waac gorngv
weic zuqc meih mbuo nyei lingh wuonh duqv njoux
 naaiv se weic meih mbuo nyei sienx fim
douc waac mienh gorngv taux tin hungh oix bun meih mbuo nyei en
 ninh mbuo longx longx nyei zaah mangc yaac zimh lorz naaiv njoux en
naaiv deix mienh maaih giduc nyei singx lingh yiem ninh mbuo gu nyuoz jaa ndaangc gorngv giduc oix zuqc siouc kouv
 mv baac nqa haav oix duqv nyei njang laangc
 ninh mbuo qaqv zaah mangc naaiv deix sic taux haaix zanc cuotv yaac oix hnangv haaix nor cuotv
tin hungh bun naaiv deix douc waac mienh hiuv duqv ninh mbuo zoux nyei gong se maiv zeiz weic tengx ninh mbuo ganh
 se weic tengx meih mbuo
 ninh mbuo douc daaih gorngv nyei sic meih mbuo ih zanc haiz mienh zunh kuv fienx mbuox meih mbuo
 naaiv deix zunh kuv fienx nyei mienh yaac kaux yiem tin dorngh paaiv daaih nyei singx lingh zunh
 liemh fin mienh yaac oix hiuv naaiv deix sic
weic naaiv oix zuqc liuc leiz ziangx hnyouv
 gunv jienv ganh
 yaac longc nzengc hnyouv hnamv yesu giduc aengx daaih wuov zanc ninh oix ceix bun meih mbuo nyei en
meih mbuo zoux muangx tin hungh nyei waac nyei naamh nyouz
 maiv dungx ei jienv meih mbuo nyei hnyouv hanc zoux
 hnangv zinh ndaangc meih mbuo maiv gaengh hiuv nyei ziangh hoc zoux nyei nor
heuc meih mbuo daaih wuov dauh se cing nzengc nyei
 yiem meih mbuo zoux nyei nyungc nyungc sic meih mbuo yaac oix zuqc hnangv ninh nor
 cing nzengc
weic zuqc ging sou gorngv
meih mbuo oix zuqc cing nzengc weic zuqc yie se cing nzengc nyei
meih mbuo daux gaux nyei ziangh hoc meih mbuo heuc tin hungh zoux 
aa die aac
 ninh maiv mangc haaix dauh nyei hmien
 ninh ziux gorqv mienh zoux nyei sic siemv
 weic naaiv meih mbuo yiem seix zaangc oix zuqc gamh nziex ninh
 taaih ninh
meih mbuo hiuv duqv tin hungh zuoqc meih mbuo yiem ong taaix
 doic jiex doic
 maiv lamh longc nyei jauv cuotv daaih
 ninh maiv zeiz longc haih zitc nyei ga naaiv hnangv jiem fai nyaanh
ninh longc giduc jaaix haic nyei nziaamv zuoqc meih mbuo
 giduc se hnangv maiv waaic fangx yaac maiv maaih dorngx nqemh nyei ba gi yungh dorn nor
tin hungh maiv gaengh zeix lungh zeix ndau wuov zanc ninh ginv giduc daaih
 aengx taux naaiv deix nqa haav laai nyei hnoi nyieqc giduc cuotv daaih weic tengx meih mbuo
meih mbuo kaux giduc sienx tin hungh
 dongh giduc daic mingh bun ninh aengx nangh daaih duqv njang laangc wuov dauh
 hnangv naaic
 meih mbuo nyei sienx fim caux maaih lamh hnamv nyei se yiem tin hungh
meih mbuo ei jienv zien leiz zoux ziouc bun meih mbuo nyei hnyouv cing nzengc daaih yaac za gengh hnamv sienx yesu nyei gorx youz
 hnangv naaic meih mbuo oix zuqc longc nzengc hnyouv laanh hnamv laanh
meih mbuo se ganh siang yungz jiex
 maiv zeiz yiem haih daic nyei buonv yungz
 se yiem maiv haih daic nyei buonv yungz
 weic zuqc meih mbuo kaux tin hungh yietc liuz ziangh jienv nyei doz ganh siang yungz jiex
hnangv ging sou gorngv nor
yietc zungv baamh mienh se hnangv miev nor
 ninh mbuo nyei njang laangc yaac hnangv miev nyei biangh
 miev nqaai mingh
 biangh yaac bioh
mv baac ziouv nyei doz yietc liuz yiem
 naaiv doz se zunh bun meih mbuo muangx nyei kuv fienx
