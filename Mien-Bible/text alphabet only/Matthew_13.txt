dongh naaic hnoi yesu cuotv wuov norm biauv mingh zueiz jienv wuov koiv dorn hlen
mienh camv haic daaih gapv zunv weih jienv ninh
 ninh ziouc bieqc poux nzangv zueiz jienv
 zuangx mienh souv jienv wuov mbienx
yesu longc waac beiv njaaux camv nyungc jauv ninh mbuo
 ninh gorngv
maaih dauh mienh cuotv mingh haaz nyim
haaz nyei ziangh hoc
 maaih deix nyim ndortv zuqc jauv
 norqc daaih nyanc nzengc mi aqv
maaih deix nyim ndortv zuqc la bieiv lomc
 maiv maaih nie camv nyei dorngx
 nie maiv hoz
 nyim ziouc guqc nyaah siepv
nyutc cuotv daaih pui zuqc ziouc nyaux nzengc mi aqv
 weic zuqc nyim njiec nzungh maiv ndo
maaih deix nyim ndortv zuqc njimv lomc
 njimv hlo daaih mbiorngz jienv aqv
maaih deix nyim ndortv zuqc ndau longx
 cuotv daaih ziangh duqv gitv
 maaih deix yietc gouv siou duqv yietc baeqv gouv
 maaih deix siou duqv luoqc ziepc gouv
 maaih deix siou duqv faah ziepc gouv
haaix dauh maaih m normh oix zuqc baeng m normh muangx longx oc
sai gorx mbuo daaih naaic yesu
sai diex weic haaix diuc longc waac beiv njaaux naaiv deix mienh
yesu dau
tin hungh zoux ziouv gunv mienh naaiv deix gem jienv nyei sic
 tin hungh bun meih mbuo hiuv
 mv baac maiv bun ninh mbuo hiuv
weic zuqc haaix dauh maaih nyei
 oix jaa bun ninh maaih gauh camv
 zungv maaih zengc
 haaix dauh maiv maaih
 liemh ninh maaih diqv dien nyei
 oix zuqc zorqv mingh
hnangv naaiv
 yie longc waac beiv njaaux ninh mbuo weic zuqc  ninh mbuo mangc yaac mangc maiv buatc
 muangx yaac muangx maiv haiz
 yaac maiv mengh baeqc
ninh mbuo doix diuc nzengc i saa yaa douc nyei waac
 ninh gorngv
  meih mbuo ndongc haaix muangx
 meih mbuo maiv haih bieqc hnyouv
 ndongc haaix mangc
 yaac maiv maiv mengh baeqc
weic zuqc deix baeqc fingx nyei hnyouv nzotv
 ninh mbuo zotv jienv m normh kuotv yaac njipv jienv m zing
 maiv zei aeqv
 ninh mbuo nyei m zing haih mangc duqv buatc
 m normh haih muangx duqv haiz
 hnyouv yaac haih mengh baeqc
 ziouc huin nzuonx daaih bun yie zorc longx ninh mbuo
mv baac meih mbuo orn lorqc haic aqv
 weic zuqc meih mbuo nyei m zing haih mangc duqv buatc
 meih mbuo nyei m normh haih muangx duqv haiz
yie mbuox zien meih mbuo
 zinh ndaangc maaih douc waac mienh caux kuv mienh camv oix buatc haic dongh meih mbuo buatc nyei
 mv baac ninh mbuo maiv duqv buatc
 oix haiz dongh meih mbuo haiz nyei
 mv baac ninh mbuo maiv duqv haiz
wuov nyungc
 meih mbuo muangx gaax
 haaz nyim nyei waac beiv hnangv haaix nor
haaz ndortv jauv wuov deix nyim se hnangv mienh haiz tin hungh zoux ziouv gunv mienh nyei kuv fienx mv baac maiv mengh baeqc
 yiem ninh mbuo nyei hnyouv wuov deix kuv fienx
 hiuang orqv wuov dauh daaih caangv cuotv mi aqv
haaz ndortv la bieiv lomc
 beiv mienh yietv haiz kuv fienx ziouc a hneiv zipv
mv baac se hnangv kuv fienx njiec nzungh maiv ndo
 sienx maiv lauh
 laaix kuv fienx buangh zuqc sic fai zuqc mienh zoux doqc
 ninh mbuo ziouc cuotv mi aqv
haaz ndortv zuqc njimv lomc wuov deix nyim
 beiv mienh haiz kuv fienx
 mv baac laaix kuonx hnyouv nyei sic fai laaix hnamv zinh nyaanh mbiorngz jienv kuv fienx
 nyim ziouc maiv haih jauh aqv
haaz ndortv ndau longx nyei nyim
 se hnangv mienh haiz kuv fienx yaac bieqc hnyouv
 naaiv deix nyim ziouc ziangh duqv gitv
 maaih deix yietc gouv duqv yietc baeqv gouv
 maaih deix duqv luoqc ziepc gouv
 maaih deix duqv faah ziepc gouv
yesu aengx gorngv diuh waac beiv bun ninh mbuo muangx
 ninh gorngv
tin hungh zoux ziouv gunv mienh beiv dauh mienh dorh mbiauh mingh haaz wuov ndeic
maaih muonz
 zuangx mienh bueix m njormh wuov zanc
 maaih dauh ninh nyei win wangv zorqv haih laengc mienh nyei mbiauh haaz zorpc jienv
 ziouc biaux mi aqv
mbiauh hlo daaih
 cuotv mbiauh dorv nyei ziangh hoc ziouc zieqv duqv wuov nyungc laengc mienh nyei mbiauh zorpc jienv cuotv
bou ziouc mingh naaic ndeic ziouv
  gorx aac
 meih haaz mbiauh wuov ndeic maiv zeiz
 hnangv naaic
 wuov nyungc laengc mienh nyei mbiauh yiem haaix daaih
ndeic ziouv dau
  naaiv se win wangv zoux nyei gong
bou ziouc naaic
  wuov nyungc
 gorx oix yie mbuo mingh baeng guangc fai
ndeic ziouv gorngv
  maiv dungx baeng aqv
 nzauh heix liemh mbiauh baeng zuqc
cinh ninh hlo daaih
 taux gaatv nyei ziangh hoc yie ziouc mbuox gong mienh gaatv wuov nyungc miev ndaangc
 ndoh jienv yietc zeiv yietc zeiv nyei
 dorh mingh buov guangc
 nqa haav siou mbiauh daaih dapv jienv yie nyei lamz
yesu aengx gorngv diuh waac beiv bun ninh mbuo muangx
tin hungh zoux ziouv gunv mienh nyei eix leiz beiv norm lai jaaix nyim
 maaih dauh mienh dorh mingh zuangx ninh nyei ndeic
yietc buoqv nyim se dongh lai jaaix nyim gauh faix jiex
 mv baac zuangx jienv cuotv daaih se gauh hlo jiex nyungc nyungc lai
 zungv benx ndiangx
 norqc yaac daaih zoux lauz yiem ninh nyei nquaah
yesu aengx gorngv yietc diuh waac beiv bun ninh mbuo muangx
tin hungh zoux ziouv gunv mienh se hnangv bingv nor
 maaih dauh m sieqv dorn zorqv deix bingv qouv buo tongv mbuonv
 naaiv deix mbuonv ziouc butv nzengc mi aqv
naaiv deix jauv yietc zungv
 yesu kungx longc waac beiv njaaux zuangx mienh hnangv
 cuotv liuz longc waac beiv ninh maiv njaaux haaix nyungc ninh mbuo
ninh hnangv naaiv zoux weic bun doix nzengc zinh ndaangc douc waac mienh gorngv nyei waac
 ninh gorngv
yie oix longc waac beiv caux ninh mbuo gorngv
 yie oix zorqv dongh zinh ndaangc yiem zeix lungh zeix ndau maiv gaengh mbiaangx yaangh taux ih zanc nyei sic zunh yaangh bun ninh mbuo muangx
caux zuangx mienh gorngv liuz waac
 yesu ziouc bieqc biauv mi aqv
 sai gorx mbuo aengx daaih gorngv
tov sai diex porv mengh yiem ndeic zorpc haih laengc mienh nyei mbiauh nyei waac beiv bun yie mbuo hiuv oc
yesu dau
haaz mbiauh wuov dauh se yie
 baamh mienh nyei dorn
ndeic se naaiv baamh gen
 mbiauh nyim se tin hungh nyei guoqv nyei baeqc fingx
 haih laengc mienh wuov nyungc mbiauh nyim se hiuang orqv wuov dauh nyei baeqc fingx
haaz haih laengc mienh nyei nyim wuov dauh win wangv se mienv nyei hungh
 gaatv mbiauh nyei ziangh hoc yaac beiv baamh gen nyei setv mueiz
 gaatv mbiauh wuov deix gong mienh se fin mienh
gong mienh hnangv haaix nor gaatv haih laengc mienh nyei mbiauh daaih buov douz
 taux baamh gen nyei nyei setv mueiz yaac hnangv wuov nor
 baamh mienh nyei dorn
 oix paaiv yie nyei fin mienh mingh zorqv dongh zorpc jienv yie nyei guoqv nyei baeqc fingx wuov deix yietc zungv nduov mienh baamz zuiz caux zoux waaic nyei mienh siou daaih
zoi bieqc domh douz nzauc gu nyuoz
 bun ninh mbuo yiem wuov bungx sing bungx qiex nyei nyiemv
 ngaatc jienv nyaah diev
wuov zanc gan longx tin hungh wuov deix ziouc yiem ninh mbuo nyei zaangc diex nyei guoqv hnangv mba hnoi nor
 ziux njang
 haaix dauh maaih m normh
 oix zuqc baeng m normh muangx longx oc
tin hungh zoux ziouv gunv mienh
 se hnangv jiem nyaanh biopv jienv wuov ndeic nor
 maaih dauh mienh buatc liuz
 ninh ziouc aengx biopv jienv aqv
 ninh a hneiv haic ziouc nzuonx mingh zorqv ninh nyei jaa dingh nyungc nyungc ga naaiv maaic nzengc
 dorh nyaanh mingh maaiz wuov nzong ndeic aqv
tin hungh zoux ziouv gunv mienh yaac hnangv dauh saeng eix mienh mingh lorz jaaix nyei la bieiv zou
lorz duqv norm gauh jaaix jiex
 ninh ziouc nzuonx mingh maaic nzengc ninh maaih nyei yietc zungv aengx maaiz wuov norm la bieiv zou
tin hungh zoux ziouv gunv mienh yaac beiv mungz borngz njiec koiv guaatv duqv nyungc nyungc mbiauz
mbiauz buangv mungz
 borngz mbiauz nyei mienh tor cuotv wuov mbienx mingh
 ninh mbuo ziouc zueiz jienv ginv longx nyei dapv tongv
 maiv benx wuov deix ziouc guaengx guangc
baamh gen nyei setv mueiz yaac hnangv naaiv nor
 tin hungh nyei fin mienh oix daaih zorqv waaic nyei mienh caux zoux horpc tin hungh wuov deix bun nqoi
waaic nyei zoi bieqc domh douz nzauc gu nyuoz
 bun ninh mbuo yiem wuov bungx sing bungx qiex nyei nyiemv
 ngaatc jienv nyaah diev
yesu naaic sai gorx mbuo
naaiv deix waac yietc zungv meih mbuo mengh baeqc nyei saah
 ninh mbuo dau
mengh baeqc nyei
yesu gorngv mbuox ninh mbuo
wuov nyungc
 mouz dauh njaaux leiz nyei fin saeng
 dongh duqv hoqc tin hungh zoux ziouv gunv mienh nyei zien leiz wuov deix
 se hnangv dauh biauv ziouv yiem ninh siou ga naaiv nyei dorngx zorqv cuotv loz nyei caux siang nyei ga naaiv daaih nor
yesu gorngv liuz naaiv deix waac beiv
 ninh cuotv wuov norm dorngx
aengx nzuonx taux ninh ganh nyei buonv mungv
 yiem wuov wuic dorngh njaaux mienh
 muangx haiz nyei mienh mbuoqc horngh haic
 ninh mbuo naaic gaax
ninh yiem haaix duqv naaiv nyungc cong mengh ni
 ninh hnangv haaix nor haih zoux duqv naaiv deix mbuoqc horngh nyei sic
ninh maiv zeiz wuov dauh ndiangx zaangc nyei dorn fai
 ninh nyei maa yaac maiv zeiz maa li yaa fai
 yaagorpc
 yosepv
 simon
 caux yu ndaatc zoux ninh nyei youz maiv zeiz
ninh nyei muoc mbuo yietc zungv caux mbuo yiem naaiv maiv zeiz
 wuov nyungc
 naaiv deix cong mengh caux banh zeic zoux mbuoqc horngh nyei sic yiem haaix duqv daaih
ninh mbuo ziouc nqemh ninh aqv
 yesu mbuox ninh mbuo
douc waac mienh mingh taux haaix
 maaih mienh taaih
 kungx ganh nyei buonv mungv caux biauv zong mienh maiv taaih hnangv
laaix ninh mbuo maiv sienx
 yiem wuov yesu ziouc maiv zoux mbuoqc horngh nyei sic camv aqv
