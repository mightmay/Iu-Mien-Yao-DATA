yopv aengx borqv jienv gorngv ninh nyei jauv louc
 ninh gorngv
yie ziangv jienv yietc liuz ziangh nyei tin hungh
 dongh maiv bun yie duqv baengh fim nyei leiz
 se ziangv jienv nernh jiex nyei tin hungh
 dongh bun yie hnyouv mun wuov dauh
 houv waac
da faanh yie corc maaih qiex tauv
 yaac maaih tin hungh nyei qiex yiem yie nyei mba zorng
yie nyei nzuih meix zungv maiv gorngv jaav nyei waac
 yie nyei mbietc yietc liuz maiv gorngv baeqc
yie ndongc haaix zungv maiv gorngv meih mbuo horpc
 taux yie daic yie corc ngaengc jienv gorngv yie maiv zoux dorngc
yie ngaengc jienv gorngv yie zoux duqv horpc
 maiv bungx guangc
 da faanh yie yiem seix zaangc nyei hnoi nyieqc
 yie nyei hnyouv maiv nqemh yie ganh
tov bun yie nyei win wangv hnangv orqv mienh nor
 yaac bun caux yie doix dekc wuov deix hnangv maiv baengh fim nyei mienh
maiv taaih tin hungh nyei mienh zuqc tin hungh pai guangc
 se zorqv ninh nyei maengc nyei ziangh hoc
 ninh maaih haaix nyungc maaih lamh hnamv
ninh zuqc zeqc naanc nyei ziangh hoc
 tin hungh oix muangx ninh tov nyei waac fai
ninh ziouc a hneiv nernh jiex wuov dauh fai
 ninh oix zanc zanc heuc tin hungh fai
yie oix njaaux meih mbuo hiuv duqv tin hungh nyei qaqv ndongc haaix hlo
 nernh jiex wuov dauh nyei za eix yie yaac maiv bingx
naaiv meih mbuo yietc zungv buatc jiex
 wuov nyungc meih mbuo weic haaix diuc gorngv cuotv maiv lamh longc nyei waac
naaiv se tin hungh bun orqv mienh duqv nyei buonc
 se nernh jiex wuov dauh bun zeix mienh wuov deix nzipc nyei buonc
maiv gunv ninh nyei fu jueiv hiaangx camv
 se weic bun zuqc nzuqc ndaauv daix
 ninh nyei fun faqv yaac yietc liuz maiv duqv nyanc beuv
ninh zengc njiec nyei mienh zungv zuqc wuon baengc daic
 ninh mbuo nyei auv guaav yaac maiv nyiemv
maiv gunv orqv mienh zornc nyaanh ndui jienv hnangv nie mbung
 maaih lui houx camv zungv zuqv maiv hingh
maiv gunv ninh ndui jienv
 mv baac kuv mienh duqv zuqv
 maiv zoux dorngc nyei mienh duqv bun nqoi ninh nyei nyaanh
orqv mienh zoux biauv hnangv gaeng nyorc mbiorngz
 hnangv siouv gaeng mienh zoux nyei liuh
ninh bueix njiec nyei ziangh hoc ninh butv zoih nyei
 mv baac jiex mingh maiv duqv hnangv naaic
 ninh nungx nqoi m zing
 maiv buatc nzengc ninh nyei zinh zoih mi aqv
ninh zuqc gamh nziex haic nyei sic hnangv wuom yiemx nor
 lungh muonz zanc nziaaux zunc hlorv ninh mingh mi aqv
dong bung nyei nziaaux hlorv ninh mingh
 ninh ziouc mingh mi aqv
 nziaaux guaatv ninh mingh leih nqoi ninh nyei dorngx
nziaaux zorqv ninh zoi mingh yaac maiv korv lienh
 ninh njiec qaqv biaux nziaaux nyei qaqv
mienh mbaix buoz haav haav nyei jatv
 zunc ninh cuotv ninh nyei loz dorngx
