zinh ndaangc maaih baeqc fingx yiem buangv nyei zingh
 ih zanc huaang huaang nyei yiem wuov
 zinh ndaangc yiem ziex guoqv mbu ndongx zoux hlo nyei
 ih zanc hnangv dauh auv guaav nor
 zinh ndaangc yiem zuangx saengv mbu ndongx hnangv hungh sieqv
 ih zanc zuqc ndortv njiec zoux nouh mi aqv
ninh ziangh muonz nyiemv duqv kouv haic
 wuom mueic liouc njiec ninh nyei kamx bui
 yiem yietc zungv hnamv ninh nyei mienh mbu ndongx
 maiv maaih yietc dauh orn ninh nyei hnyouv
 caux ninh zoux doic nyei zuangx mienh mbienv hnyouv benx ninh nyei win wangv mi aqv
yu ndaa zuqc guaatv mingh
 zuqc doh naanc
 zuqc aapv zoux gong kouv hnangv zoux nouh nor
 ninh yiem jienv maanc guoqv mbu ndongx
 lorz maiv duqv dorngx hitv
 ninh kouv nyei ziangh hoc
 zunc ninh wuov deix yietc zungv zunc zaaic ninh
bieqc si on nyei jauv se huaang huaang wuov
 weic zuqc maiv maaih mienh daaih jiex dingc daaih nyei zipv
 ninh nyei yietc zungv laatc gaengh yaac huaang huaang wuov
 ninh nyei sai mienh njunh jienv yiem
 ninh nyei sieqv lunx zuqc siouc kouv
 ninh ganh yaac zuqc diev nzauh
ninh nyei win wangv duqv zoux bieiv zeiv
 ninh nyei win jaa duqv longx jienv faaux
 weic zuqc ziouv bun ninh siouc kouv
 laaix ninh zoux nyei zuiz camv
 ninh nyei naamh nyouz zuqc ninh nyei win wangv guaatv mingh nzengc mi aqv
si on nyei yietc zungv njang laangc zitc nzengc mi aqv
 ninh nyei bieiv zeiv hnangv njaih guanh lorz maiv buatc miev ciangv
 ninh mbuo yiem zunc ninh mbuo wuov deix nyei wuov ndaangc maengx
 zungv maiv maaih qaqv biaux
ye lu saa lem zuqc kouv
 zuqc youh jienv mingh nyei ziangh hoc
 ninh ziouc hnamv nzuonx taux loz hnoi ninh maaih nyei yietc zungv jaaix nyei ga naaiv
 ninh nyei baeqc fingx zuqc yiem win wangv nyei buoz ndiev wuov zanc
 maiv maaih haaix dauh tengx
 win jaa buatc ninh zuqc ndortv njiec
 ninh mbuo kuh jatv ninh
ye lu saa lem baamz zuiz hlo haic
 ziouc benx maaih uix nyei ga naaiv
 zinh ndaangc taaih ninh wuov deix yietc zungv
 ih zanc mangc piex
 weic zuqc ninh mbuo buatc ninh laengh gaengv nyei yiem
 ninh ganh zungv njunh jienv yiem
 aengx huin mingh ganh bung
ninh nyei uix guoqv jienv ninh nyei junh
 ninh maiv hnamv taux ninh nyei setv mueiz hnoi
 weic naaiv ninh ndortv njiec kouv nyei
 yaac maiv maaih mienh orn ninh nyei hnyouv
o ziouv aac
 tov mangc yie zuqc nyei kouv naanc
 weic zuqc win wangv duqv hingh mi aqv
win wangv sung buoz luv ninh nyei yietc zungv jaaix nyei ga naaiv
 ninh mangc jienv buatc ganh fingx mienh borngz bieqc ninh nyei singx dinc
 se dongh meih hatc jienv maiv bun bieqc meih nyei wuic gu nyuoz nyei mienh
zingh nyei zuangx baeqc fingx njunh jienv lorz ga naaiv nyanc
 ninh mbuo zorqv ninh mbuo jaaix nyei ga naaiv yienc hmeiv weic njoux singx maengc
o ziouv  aac
 tov meih mangc
 weic yie zuqc mangc piex
meih mbuo yietc zungv jiex jauv nyei mienh aah
 meih mbuo maiv haiz fungc fai
 meih mbuo mangc maah
 ziouc buatc maaih haaix nyungc nzauh nyei sic ndongc yie zuqc nyei nzauh kouv
 se yiem ziouv  qiex jiez haic
 ga qiex baetv cuotv wuov hnoi bun yie zuqc nyei nzauh kouv
ninh yiem gu nguaaic bun douz njiec daaih bieqc yie nyei yietc zungv mbungv
 ninh corng mungz nzenc yie nyei zaux
 bun yie aengx daaux sin nzuonx
 ninh bun yie ziangh hnoi huaang
 yaac huon nzengc mi aqv
ninh zorqv yie nyei zuiz nyatv jienv zoux ndiangx gaaz
 longc ninh ganh nyei buoz gapv daaih ndoh jienv
 ninh zorqv daaih gaaz jienv yie nyei jaang
 ziouc zoux bun yie nyei qaqv zitc mi aqv
 ziouv zorqv yie jiu bun yiem yie nyei win wangv nyei buoz ndiev
 dongh yie noic maiv duqv nyei mienh
ziouv nqemh yiem yie gu nyuoz yietc zungv henv haic nyei baeng
 ninh heuc mienh camv gapv zunv daaih mborqv yie
 caaiv yie nyei mienh lunx mienh huv nzengc
 ziouv nyueih yu ndaa nyei baeqc fingx
 hnangv yiem nyueih a ngunc biouv nyei zorngh nyueih a ngunc biouv nor
se weic naaiv yie nyiemv
 yie nyei m zing maaih wuom mueic liouc cuotv
 orn yie nyei hnyouv nyei mienh leih duqv yie go
 maiv maaih haaix dauh tengx qaqv yie henv
 yie nyei naamh nyouz zuqc guangc huaang
 weic zuqc win wangv hingh mi aqv
si on sung jienv ninh nyei buoz tov
 yaac maiv maaih haaix dauh orn hnyouv
   ziouv hatc jienv gorngv yaakopv oix zuqc dingc zuiz
 bun weih gormx nyei mienh zoux ninh nyei win wangv
 ye lu saa lem zingh yiem ninh mbuo mbu ndongx
 benx maiv cing nzengc nyei ga naaiv
ziouv  zoux duqv horpc weic zuqc yie ngaengc jienv ninh nyei waac
 meih mbuo zuangx mienh muangx maah
 yaac mangc jienv yie siouc nyei kouv naanc
 yie nyei mienh lunx mienh
 dorn sieqv
 zuqc guaatv mingh nzengc mi aqv
yie heuc hnamv yie wuov deix
 mv baac ninh mbuo nduov yie
 yie nyei sai mienh caux mienh gox doix lorz ga naaiv nyanc
 njoux singx maengc nyei ziangh hoc
 yiem wuov zingh gu nyuoz daic mi aqv
o ziouv aac
 tov mangc weic zuqc yie kouv haic
 yie nyei hnyouv lunc nzengc aqv
 yie nzauh duqv kouv
 mba nziu mbaaix
 weic zuqc yie ngaengc meih camv haic
 yiem biauv ga nyiec
 mienh zuqc nzuqc ndaauv daix
 yiem biauv gu nyuoz
 kungx maaih daic nyei sic
muangx yie njunh nyei qiex maah
 maiv maaih haaix dauh orn yie nyei hnyouv
 yie nyei yietc zungv win wangv haiz yie zuqc nyei kouv naanc
 ninh mbuo a hneiv meih bun yie zuqc sic
 tov bun meih zunh oix daaih nyei hnoi taux
 ziouc bun ninh mbuo zuqc kouv hnangv yie nor
tov mangc ninh mbuo zoux nyei yietc zungv orqv sic yaac dingc ninh mbuo nyei zuiz
 hnangv meih zoux bun yie
 laaix yie zoux nyei yietc zungv zuiz
 weic zuqc yie njunh duqv kouv haic
 yie nyei hnyouv zungv mau nzengc
