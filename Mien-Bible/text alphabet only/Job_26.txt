yopv ziouc dau
meih gengh
 tengx yie
 dongh maiv maaih qaqv nyei mienh orqc
 meih gengh njoux duqv mau haic nyei mienh orqc
meih tengx maiv maaih cong mengh nyei mienh caangh laangh duqv longx haic
 yaac bun cing meih maaih hlo haic nyei wuonh zaang orqc
haaix dauh tengx meih gorngv cuotv naaiv deix waac
 maaih haaix dauh dongz zuqc meih hnangv naaiv nor gorngv
yiem yiemh gen nyei mienh
 se yiem wuom ndiev caux wuom gu nyuoz nyei mienh nyanh nyanh nyei
yiemh gen yiem tin hungh nyei nza hmien buatc duqv nqaengc nyei
 zuqc mietc nyei dorngx maiv maaih haaix nyungc torngv
tin hungh zorqv baqv bung nyei lungh corng kungx nyei dorngx gu nguaaic
 yaac zorqv baamh gen kuangx jienv maiv maaih haaix nyungc nyei dorngx
ninh beu wuom yiem buangv mbuonx hoz gu nyuoz
 wuom yaac maiv zoux bun mbuonx mbaaix
ninh bun mbuonx torngv jienv ninh nyei weic
 zorqv ninh nyei mbuonx corng daaih buang jienv
ninh yiem wuom minc guetv huing gormx
 yiem njang caux hmuangx gapv nyei dorngx
ninh hemx lungh nyei ndiouh
 ninh mbuo ziouc gamh nziex nyanh nyanh nyei
ninh longc ninh nyei qaqv bun koiv sekv
 yaac longc ninh nyei wuonh zaang mborqv hingh laa hapc
ninh bun ninh nyei nziaaux buonc lungh nzang
 ninh longc ninh nyei buoz nzopv daic siepv nyei domh naang
mv baac naaiv se gorngv deix baav tin hungh nyei jauv louc
 yie mbuo kungx haiz diqv dien waac sapv gorngv taux ninh hnangv
 mv baac ninh nyei domh qaqv mbui hnangv mba ong nor
 haaix dauh haih bieqc hnyouv
