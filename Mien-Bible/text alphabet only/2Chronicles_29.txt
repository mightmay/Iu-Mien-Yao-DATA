he se ki yaa faaux weic zoux hungh wuov zanc
 ninh nyei hnyangx jeiv duqv nyic ziepc hmz hnyangx
 ninh yiem ye lu saa lem gunv nyic ziepc juov hnyangx
 ninh nyei maa nyei mbuox heuc aa mbi yaa
 se se kaa li yaa nyei sieqv
ziux ziouv  mangc
 he se ki yaa zoux duqv horpc hnangv ninh nyei ong taaix zoux nor
he se ki yaa zoux hungh da yietv hnyangx zih hlaax ninh koi zaangc ziouv  nyei biauv nyei gaengh yaac zorc gaengh
ninh dorh sai mienh caux lewi mienh bieqc daaih bun ninh mbuo gapv zunv yiem biauv nyei dong bung maengx
ninh gorngv
lewi mienh aah
 muangx yie maah
 oix zuqc saax ganh cing nzengc yaac saax ziouv
  meih mbuo nyei ong taaix nyei tin hungh
 nyei biauv cing nzengc daaih
 oix zuqc zorqv cuotv nzengc yiem singx dinc maaih uix nyei ga naaiv
mbuo nyei ong taaix maiv ziepc zuoqv
 ziux ziouv
  mbuo nyei tin hungh mangc
 ninh mbuo zoux orqv nyei sic guangc ninh yaac huin diqc daanz bun ninh yiem nyei dorngx
ninh mbuo guon zaangc tin hungh nyei biauv nyei gaengh yaac bun dang daic
 ninh mbuo maiv buov hung yaac maiv yiem i saa laa en nyei tin hungh nyei biauv fongc horc buov ziec nyei ga naaiv
weic naaiv ziouv qiex jiez yu ndaa caux ye lu saa lem
 ziouc bun ninh mbuo benx gamh nziev nyei ga naaiv yaac haeqv mienh gamh nziex yaac zuqc mienh huotv
 hnangv meih mbuo nyei m zing duqv buatc nyei nor
weic naaiv mbuo nyei ong taaix zuqc nzuqc ndaauv daix
 mbuo nyei auv jueiv naamh nyouz yaac zuqc caangv mingh
ih zanc yie dingc hnyouv caux ziouv
  i saa laa en nyei tin hungh
 liepc ngaengc waac weic bun ninh qiex jiez
 nouz mbuo nyei jauv leih nqoi mbuo
yie nyei dorn aah
 ih zanc maiv dungx bungx lorx
 weic zuqc ziouv ginv meih mbuo daaih souv jienv ninh nyei nza hmien fu sux ninh
 buov hung bun ninh
naaiv deix lewi mienh ziouc jiez gorn zoux gong aqv
 ko haatv nyei zeiv fun maaih aa maa saix nyei dorn
 maa haatv
 caux aa saa li yaa nyei dorn
 yo en
 me laa li nyei zeiv fun maaih apc ndi nyei dorn
 kitv caux ye haan le len nyei dorn
 aa saa li yaa
 geson nyei zeiv fun maaih simx maa nyei dorn
 yo aa
 caux yo aa nyei dorn
 e nden
e li saa faan nyei zeiv fun maaih simli caux ye u en
 aasaapc nyei zeiv fun maaih
 se kaa li yaa caux matv taa ni yaa
hemaan nyei zeiv fun maaih ye hu en caux si me i
 ye ndu tun nyei zeiv fun maaih se mai aa caux utc si en
ninh mbuo heuc ninh mbuo nyei gorx youz gapv zunv daaih saax ganh cing nzengc liuz
 ziouc ei jienv hungh diex longc ziouv nyei waac paaiv ninh mbuo saax zaangc ziouv  nyei biauv cing nzengc daaih
sai mienh bieqc ziouv nyei biauv gu nyuoz bienh cuotv ninh mbuo lorz buatc yietc zungv maaih uix nyei ga naaiv
 lewi mienh aengx bienh cuotv mingh taux kitc lon horngz
yiem zih hlaax saeng yietv ninh mbuo jiez gorn saax
 taux saeng betv wuov hnoi ninh mbuo saax taux capv cuotv zaangc ziouv nyei biauv nza hmien maengx wuov norm dorngx
 ninh mbuo aengx longc hietc hnoi saax ziouv  nyei biauv ganh
 zih hlaax ziepc luoqc wuov hnoi ninh mbuo saax ziangx nzengc
nqa haav ninh mbuo mingh mbuox he se ki yaa hungh
yie mbuo saax nzengc zaangc ziouv nyei biauv mi aqv
 liemh buov ziec nyei ga naaiv nyei ziec dorngh caux ziec dorngh nyei yietc zungv jaa sic
 caux an njuov gengx tin hungh nyei dieh caux wuov norm dieh nyei yietc zungv jaa sic
dongh aa hatc zoux hungh nyei ziangh hoc maiv ziepc zuoqv nyei zoux
 zorqv guangc nyei yietc zungv jaa sic
 ninh mbuo liuc leiz nzoih aengx saax nzengc daaih aqv
 ih zanc naaiv deix ga naaiv yiem ziouv nyei ziec dorngh nza hmien maengx
da nyeic ndorm nziouv nyei he se ki yaa jiez sin daaih heuc zingh nyei zuangx jien daaih zunv
 ziouc faaux wuov jiex zaangc ziouv nyei biauv
ninh mbuo dorh siec dauh ngongh gouv
 siec dauh ba gi yungh gouv
 siec dauh ba gi yungh gouv dorn
 caux siec dauh yungh gouv weic wuov norm guoqv
 weic singx dinc
 yaac weic yu ndaa mienh fiqv zuiz
 hungh diex paaiv aalon nyei zeiv fun zuangx sai mienh
 zorqv naaiv deix saeng kuv an ziouv nyei ziec dorngh fongc horc ziec
ninh mbuo ziouc daix ngongh gouv
 sai mienh aengx dorh nziaamv fuqv ziec dorngh
 ninh mbuo yaac daix wuov deix ba gi yungh gouv longc yungh gouv nyei nziaamv fuqv ziec dorngh
 nqa haav ninh mbuo daix wuov deix ba gi yungh gouv dorn
 longc nziaamv fuqv ziec dorngh
longc fiqv zuiz ziec nyei yungh gouv ninh mbuo dorh daaih yiem hungh diex caux gapv zunv nyei zuangx mienh nyei nza hmien
 ninh mbuo yietc zungv longc buoz maan jienv yungh
sai mienh ziouc daix yungh
 zorqv nziaamv fongc horc an ziec dorngh weic fiqv i saa laa en zuangx mienh nyei zuiz
 weic zuqc hungh diex paaiv gorngv
 oix zuqc weic i saa laa en nyei zuangx mienh fongc horc buov ziec caux fiqv zuiz nyei ga naaiv
hungh diex aengx paaiv lewi mienh yiem zaangc ziouv  nyei biauv
 ninh mbuo yaac maaih caauh zeiv caux domh daanh baah
 fiuv daanh baah ziux ndaawitv caux tengx hungh diex gorngv zinh hoz waac nyei mienh
 gaatc
 caux douc waac mienh
 naatan
 nyei za eix
 naaiv se ziux ziouv  longc ninh nyei douc waac mienh hatc nyei waac
lewi mienh ziouc nanv jienv ndaawitv zoux nzung nyei jaa sic
 sai mienh nanv jienv nzatc yaac souv jienv wuov
he se ki yaa ziouc paaiv yiem ziec dorngh buov ziec aqv
 jiez gorn fongc horc buov ziec wuov zanc
 ziouc jiez gorn baaux nzung ceng ziouv  yaac maaih nzatc caux i saa laa en nyei hungh
 ndaawitv
 zoux nzung nyei jaa sic caux jienv
gapv zunv yiem wuov nyei mienh ziouc baaix
 baaux nzung nyei mienh baaux nzung
 biomv nzatc nyei mienh yaac biomv nzatc
 hnangv naaiv zoux taux fongc horc buov ziec ziangx
buov ziec liuz
 hungh diex aengx caux ninh yiem wuov nyei yietc zungv mienh ziouc gueic njiec baaix
he se ki yaa hungh caux ninh nyei jien paaiv lewi mienh longc ndaawitv caux gorngv zinh hoz waac nyei mienh
 aasaapc
 nyei waac baaux nzung ceng ziouv
 ninh mbuo ziouc njien njien youh youh nyei baaux nzung yaac gueic njiec baaix
he se ki yaa gorngv
ih zanc meih mbuo saax ganh cing nzengc
 fungx bun ziouv mi aqv
 gunv daaih fatv maah
 dorh fongc horc ziec nyei caux fongc horc weic laengz zingh nyei ga naaiv daaih taux ziouv  nyei biauv
 gapv zunv nyei zuangx mienh ziouc dorh saeng kuv daaih ziec caux fongc horc weic laengz zingh nyei ga naaiv
 dauh dauh maaih hnyouv zoux nyei mienh yaac dorh fongc horc buov ziec nyei ga naaiv
gapv zunv nyei zuangx mienh dorh weic fongc horc buov ziec nyei saeng kuv maaih cietv ziepc dauh ngongh gouv
 yietc baeqv dauh ba gi yungh gouv caux nyic baeqv dauh ba gi yungh gouv dorn
 naaiv deix yietc zungv se weic fongc horc buov ziec bun ziouv nyei ga naaiv
aengx ganh ca lengc fongc horc weic zoux ziec nyei ga naaiv maaih luoqc baeqv dauh ngongh gouv caux buo cin dauh ba gi yungh
mv baac sai mienh zoqc haic
 maeqv saeng kuv nyei ndopv maiv hingh
 ninh mbuo nyei gorx youz
 lewi mienh
 ziouc tengx taux buov ziec nyei gong zoux ziangx yaac taux zengc njiec nyei sai mienh duqv saax nzengc uix
 weic zuqc gorngv taux saax ganh cing nzengc nyei jauv nor
 beiv sai mienh
 lewi mienh gauh ziepc zuoqv nyei zoux
maiv daan maaih fongc horc buov ziec nyei ga naaiv camv
 corc aengx maaih ziec weic jiu tong nyei saeng kuv hmei
 yaac maaih fongc horc buov ziec nyei saeng kuv caux jienv naaiv deix ciev ziec nyei a ngunc diuv
 hnangv naaiv nor
 yiem zaangc ziouv nyei biauv fu sux nyei jauv aengx liepc jiez hnangv loz wuov nor
he se ki yaa caux zuangx baeqc fingx gengh orn lorqc haic weic tin hungh hnangv naaiv nor tengx baeqc fingx
 weic zuqc za gengh zoux duqv cuotv siepv nyei
