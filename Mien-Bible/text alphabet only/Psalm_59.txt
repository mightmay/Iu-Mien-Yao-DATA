yie nyei tin hungh aah
 tov njoux yie biaux ndutv yie nyei win wangv
 tov beu yie biaux ndutv oix mborqv yie wuov deix mienh
njoux yie biaux ndutv zoux orqv sic wuov deix
 se njoux yie biaux ndutv daix mienh nyei mienh
mangc maah
 ninh mbuo bingx jienv zuov oix zorqv yie nyei maengc
 ciouv nyei mienh gapv zunv oix mborqv yie
 o ziouv aah
 maiv zeiz weic yie zoux dorngc fai yie zoux nyei haaix nyungc zuiz
maiv gunv yie maiv zoux haaix nyungc dorngc
 ninh mbuo tiux daaih liuc leiz mborqv yie
 tov gaanv daaih tengx yie
 tov daaih mangc maah
ziouv
 nernh jiex nyei tin hungh
 zoux i saa laa en mienh nyei tin hungh
 tov jiez daaih dingc maanc fingx nyei zuiz
 maiv dungx korv lienh daav orqv za eix nyei mienh
 selaa
ninh mbuo hnoi hnoi lungh maanz hmuangx nzuonx daaih
 hnangv juv nor njunh
 yaac saau gormx zingh gu nyuoz
ninh mbuo nyei nzuih qaqv gorngv maiv benx nyei waac
 ninh mbuo hnangv maaih nzuqc ndaauv yiem ninh mbuo nyei nzuih meix
 weic zuqc ninh mbuo hnamv
haaix dauh haih muangx haiz yie mbuo
mv baac ziouv aah
 meih jatv ninh mbuo
 meih huotv maanc fingx
meih zoux yie nyei qaqv
 yie zuov jienv meih
 o tin hungh aah
 meih zoux yie wuonv haic nyei dorngx
yie nyei tin hungh ziepc zuoqv nyei hnamv yie
 oix daaih tengx yie
 yie nyei tin hungh oix bun yie duqv buatc yie nyei win wangv suei
o ziouv
 yie mbuo nyei torngv baaih aah
 maiv dungx daix ninh mbuo
 nziex yie nyei baeqc fingx haih la kuqv
 tov longc meih nyei qaqv bun ninh mbuo faatv nzaanx
 bun ninh mbuo zuqc baaic
laaix ninh mbuo nyei nzuih nyei zuiz
 caux ninh mbuo nyei nzuih meix gorngv nyei waac
 tov bun ninh mbuo zoux maux nyei sic benx hlaang hlopv ninh mbuo
 laaix ninh mbuo zioux caux gorngv baeqc
tov meih qiex jiez
 bun ninh mbuo zuqc mietc
 mietc taux ninh mbuo zutc nzengc
 zuangx mienh ziouc hiuv duqv tin hungh gunv i saa laa en mienh
 zungv gunv taux jomc lungh gorn
  selaa
ninh mbuo hnoi hnoi lungh maanz hmuangx nzuonx daaih
 hnangv juv nor njunh
 yaac saau gormx zingh gu nyuoz
ninh mbuo hnangv juv nor
 saau jienv mingh lorz hnaangx nyanc
 se gorngv maiv duqv nyanc beuv ninh ziangh muonz njunh
mv baac yie oix baaux nzung ceng meih nyei qaqv
 lungh ndorm yie oix baaux nzung mbui nyei ceng meih ziepc zuoqv nyei hnamv mienh
 weic zuqc meih zoux yie wuonv haic nyei dorngx
 yie zuqc zeqc naanc nyei hnoi nyieqc meih zoux yie kaux nyei dorngx
o yie nyei qaqv aah
 yie oix baaux nzung ceng meih
 o tin hungh aah
 meih zoux yie wuonv nyei laauh
 dongh bun cing meih ziepc zuoqv nyei hnamv yie wuov dauh tin hungh
