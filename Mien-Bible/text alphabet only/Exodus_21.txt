meih oix zuqc gorngv naaiv deix leiz mbuox i saa laa en mienh
se gorngv meih maaiz dauh hipv lu mienh zoux nouh
 ninh oix zuqc tengx meih zoux juqv hnyangx gong
 taux da cietv hnyangx wuov hnyangx oix zuqc bun ninh cuotv
 ninh yaac maiv zuqc cuotv nyaanh
se gorngv ninh daaih nyei ziangh hoc daan sin mienh
 ninh cuotv nyei ziangh hoc yaac bun ninh daan sin cuotv
 se gorngv daaih nyei ziangh hoc dorh jienv auv daaih
 cuotv nyei ziangh hoc yaac oix zuqc bun auv gan jienv mingh
gorngv hnangv ninh nyei ziouv lorz auv bun ninh longc
 naaiv dauh auv yungz duqv dorn fai sieqv
 wuov dauh auv caux ninh nyei fu jueiv benx ninh nyei ziouv nyei mi aqv
 kungx wuov dauh m jangc dorn ganh duqv cuotv hnangv
mv baac se gorngv wuov dauh nouh gorngv
  yie hnamv yie nyei ziouv caux yie nyei auv jueiv
 yie maiv oix cuotv zoux bungx nqoi nyei mienh
ninh nyei ziouv oix zuqc dorh ninh mingh dorng jienv mbenc sic mienh  zorqv nouh nyei m normh bangc gaengh fai gaengh zouc
 longc zuei zuei tong mingh
 ninh ziouc yietc seix tengx wuov dauh ziouv zoux nouh
se gorngv mienh maaic ganh nyei sieqv tengx mienh zoux nouh beiz
 wuov dauh sieqv maiv duqv bungx nqoi hnangv zoux nouh gauv nyei mienh nor
se gorngv maaiz ninh daaih wuov dauh ziouv oix longc zoux ganh nyei auv
 nqa haav haiz maiv buangv hnyouv
 ninh oix zuqc bun mienh zuoqc sieqv nzuonx
 ninh maiv maaih leiz maaic bun ganh fingx mienh weic zuqc ninh zoux maiv ziepc zuoqv bun wuov dauh sieqv mi aqv
se gorngv wuov dauh ziouv ginv wuov dauh sieqv bun ganh nyei dorn longc zoux auv
 oix zuqc funx ninh zoux hnangv ganh nyei sieqv nor
se gorngv ninh aengx longc auv dorn
 maiv dungx kuei nyanc hopv fai lui houx
 yaac maiv dungx zaanc ninh nyei auv hlo
se gorngv ninh ei maiv duqv naaiv deix buo nyungc nor
 ninh oix zuqc bun ninh nyei auv hlo ziang naaic cuotv
 auv yaac maiv zuqc cuotv haaix nyungc nyaanh
haaix dauh mborqv mienh yaac mborqv daic
 wuov dauh zungv oix zuqc dingc zuiz daix daic
haaix dauh maiv zeiz baac baac daix mienh
 ninh caqv bouc daix
 se tin hungh dingc bun mienh hnangv naaiv nor zuqc daic
 yie ziouc liepc norm dorngx bun ninh biaux mingh yiem wuov
mv baac haaix dauh jiez hnyouv baac baac daix mienh daic
 maiv gunv ninh biaux mingh ziouc ziec dorngh
 zungv oix zuqc zorqv ninh tor mingh dingc zuiz daix daic
haaix dauh mborqv ninh nyei die fai maa nor
 wuov dauh yaac oix zuqc dingc zuiz daix daic
haaix dauh nimc mienh daaih maaic fai nimc daaih corc yiem ninh nyei buoz ndiev maaih mienh buatc
 wuov dauh oix zuqc dingc zuiz daix daic aqv
haaix dauh zioux ninh nyei die fai maa
 oix zuqc zorqv ninh daix guangc
se gorngv maaih mienh nzaeng jaax
 maaih dauh zorqv la bieiv zong fai longc buoz juonh nzuei
 zuqc mun wuov dauh yaac maiv daic mv baac bueix jienv coux
se gorngv nqa haav ninh jiez sin mbiaac jienv biaav cuotv ga nyiec maengx
 mborqv ninh wuov dauh maiv zuqc dingc zuiz
 mv baac ninh oix zuqc cuotv diev mun zinh yaac zorc ninh longx hnangv loz wuov nor
se gorngv mienh longc biaav mborqv ninh nyei nouh gauv fai nouh beiz
 nouh ziouc liemh zeih daic nor
 wuov dauh ziouv oix zuqc dingc zuiz
mv baac mborqv liuz i buo hnoi cingx daaih daic
 mborqv ninh wuov dauh maiv zuqc dingc zuiz weic zuqc ninh zungv ndortv maaiz nouh nyei nyaanh mi aqv
se gorngv maaih i dauh mienh mborqv jaax
 caqv bouc mborqv zuqc maaih jienv sin nyei m sieqv dorn ziouc hoic ninh waaic sin
 mv baac m sieqv dorn ganh maiv benx haaix nyungc
 oix zuqc baatc mborqv nyei mienh ziux wuov dauh m sieqv dorn nyei nqox gorngv oix longc mbu ziex yaac ziux dunx sic mienh paaiv mbu ziex
se gorngv wuov dauh m sieqv dorn zuqc haaix ndau mun
 oix zuqc hnangv naaiv nor mbenc
 maengc jaauv maengc
m zing jaauv m zing
 nyaah jaauv nyaah
 buoz jaauv buoz
 zaux jaauv zaux
douz buov aengx zorqv douz buov jaauv
 hanh jaauv hanh
 ndopv faaux nziaamv jaauv ndopv faaux nziaamv
haaix dauh mborqv ninh nyei nouh gauv fai nouh beiz nyei yietc bung m zing maengh nor
 oix zuqc bungx wuov dauh nouh cuotv zoux bungx nqoi nyei mienh weic jaauv ninh nyei m zing maengh
haaix dauh mborqv ninh nyei nouh gauv fai nouh beiz nyei nyaah ndutv yietc norm
 yaac oix zuqc bungx wuov dauh nouh cuotv zoux bungx nqoi nyei mienh weic jaauv ninh nyei nyaah
se gorngv maaih dauh ngongh gouv ceux dauh m jangc dorn fai m sieqv dorn daic nor
 oix zuqc longc la bieiv zong wuov dauh ngongh daic
 yaac maiv dungx nyanc ngongh nyei orv
 ngongh ziouv yaac maiv funx maaih zuiz aqv
mv baac se gorngv wuov dauh ngongh ceux jiex mienh
 mienh mbuox jiex ngongh ziouv
 ziouv yaac maiv wuonx
 wuov dauh ngongh aengx ceux m jangc dorn fai m sieqv dorn daic nor
 oix zuqc zorqv la bieiv zong wuov dauh ngongh daic
 yaac oix zuqc dingc ngongh ziouv nyei zuiz zuqc daix daic
se gorngv mienh heuc cuotv zuoqc maengc nyaanh mbu ziex
 oix zuqc ziux dingc daaih nyei cuotv weic zuoqc ninh nyei maengc
se gorngv ngongh ceux sieqv fai dorn
 oix zuqc ziux naaiv deix leiz mbenc
se gorngv ngongh ceux mienh nyei nouh gauv fai nouh beiz daic nor
 ngongh ziouv oix zuqc cuotv betv lungz  nyaanh bun nouh nyei ziouv yaac oix zuqc zorqv la bieiv zong wuov dauh ngongh gouv daic
haaix dauh koi nqoi kuotv fai wetv kuotv daaih yaac maiv gomv
 ngongh fai lorh ziouc ndortv kuotv daic
kuotv nyei ziouv oix zuqc tipv saeng kuv nyei jaax zinh
 daic wuov dauh saeng kuv yaac benx kuotv ziouv nyei mi aqv
se gorngv maaih dauh mienh nyei ngongh ceux ganh dauh mienh nyei ngongh daic
 oix zuqc maaic nangh wuov dauh ngongh daaih
 zorqv nyaanh ziux jaax zinh baengh bun nqoi
 daic wuov dauh ngongh nyei orv yaac bun nqoi
se gorngv hiuv duqv naaiv dauh ngongh ceux jiex mienh fai ngongh
 ngongh ziouv yaac maiv wuonx
 ngongh ziouv oix zuqc tipv ngongh jaauv ngongh
 daic wuov dauh ngongh benx ninh ganh nyei mi aqv
