zien aqv
 maaih wetv nyaanh nyei ciangv
 yaac maaih dorngx sinx jiem
hlieqv yiem ndau ndiev wetv cuotv daaih
 dongh yaac yiem la bieiv sinx daaih
mienh bun hmuangx nyei dorngx tiuv benx njang
 ninh mbuo zimh lorz yiem go jiex nyei dorngx
 yiem mapv hmuangx nyei dorngx wetv cuotv la bieiv
ninh mbuo yiem leih mienh nyei dorngx go nyei
 wetv ndau ndiev nyei kuotv
 jiex jauv nyei mienh zungv maiv jangx ninh mbuo
 ninh mbuo leih duqv mienh go
 yiem kuotv gu nyuoz nanv jienv hlaang ndioux mingh ndioux daaih
ndau beih aeqv
 cuotv laangh ziqc
 mv baac ndau ndiev lunc nzengc hnangv zuqc douz buov nor
ndau ndiev nyei la bieiv maaih la bieiv jaaix mbuov nyei
 la bieiv gu nyuoz yaac maaih jiem mbuonv
wuov diuh jauv maiv maaih haaix norm domh jaangv hiuv
 domh jaangv ngongh nyei m zing yaac maiv buatc jiex
ciouv nyei hieh zoih maiv caaiv jiex
 sienh yaac maiv yangh jiex wuov
mienh sung buoz mborqv ngaengc haic nyei la bieiv
 wetv mbong njiec taux gorn
ninh yiem la bieiv mbaengx gu nyuoz wetv jauv
 ninh nyei m zing duqv buatc nyungc nyungc jaaix nyei ga naaiv
ninh zaeqv jienv wuom nyuonh
 maiv bun wuom saamx cuotv
 bun bingx jienv nyei ga naaiv cuotv daaih yiem njang
mv baac cong mengh aeqv
 oix zuqc mingh haaix ndau lorz
 wuonh zaang nyei dorngx yiem haaix
mienh maiv hiuv duqv cong mengh nyei jaax zinh
 yiem yaangh gen lorz maiv buatc
ndau ndiev nyei wuom gorngv
  cong mengh maiv yiem yie gu nyuoz
  koiv yaac gorngv
  cong mengh maiv caux yie yiem
longc jiem maaiz yaac maiv duqv
 yaac maiv haih nziang nyaanh zic ninh nyei jaax zinh
ofi nyei jiem caux jaaix haic nyei la bieiv jieqv baeqc fai mbuov nyei la bieiv jaaix yaac maaiz maiv ndutv
jiem caux jaaix nyei gingx yaac beiv maiv taux
 yaac maiv haih longc zien jiem nyei jaa sic maaiz ndutv
liemh maiv zuqc gorngv taux yiem koiv jaaix nyei la bieiv fai nzang jiex nyei gingx
 cong mengh nyei jaax zinh se gauh jaaix jiex jaaix nyei la bieiv zou
e ti o bie yangh ungv nyei la bieiv jaaix yaac maiv haih beiv maiv taux
 zien jiem nyei jaax zinh yaac beiv maiv zaaic aqv
wuov nyungc cong mengh yiem haaix daaih
 wuonh zaang nyei dorngx yiem haaix
cong mengh se bingx jienv yietc zungv maaih maengc nyei ga naaiv nyei m zing
 yaac gem jienv yiem ndaamv lungh nyei norqc
zuqc mietc nyei dorngx caux yiemh gen gorngv
  yie mbuo nyei m normh haiz deix waac nziaaux gorngv taux cong mengh
tin hungh mengh baeqc lorz cong mengh wuov diuh jauv
 yaac hiuv duqv cong mengh yiem nyei dorngx
weic zuqc ninh mangc taux jomc ndau beih
 yaac buatc yiem lungh ndiev nyei nyungc nyungc
tin hungh bun nziaaux maaih hniev daauh wuov zanc
 yaac longc ga naaiv hlaau wuom
ninh paaiv ziangx mbiungc nyei soux mouc
 yaac dingc mba lingc douz nyei jauv
wuov zanc ninh buatc cong mengh yaac gorngv se longx nyei
 ninh liepc jiez yaac zaah mangc
tin hungh gorngv mbuox mienh
  oix zuqc taaih ziouv
 naaiv se cong mengh
 yaac oix zuqc guangc orqv sic
 naaiv se wuonh zaang
