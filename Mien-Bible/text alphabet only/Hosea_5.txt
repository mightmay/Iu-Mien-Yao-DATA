sai mienh aah
 muangx naaiv maah
 i saa laa en nyei zeiv fun aah
 oix zuqc longc hnyouv muangx
 hungh nyei zeiv fun aah
 oix zuqc baeng m normh muangx longx
 weic zuqc meih mbuo oix zuqc siemv aqv
 laaix meih mbuo yiem mitv baa hnangv norm hlaang hlopv nor
 yaac yiem taa mbo mbong hnangv zaeng nyei mungz
ninh mbuo yiem sitv tim zoux daix mienh nyei sic siem haic
 mv baac yie oix mborqv njaaux ninh mbuo yietc zungv
yie hiuv e faa im nyei
 i saa laa en yaac bingx yie maiv mbueiz
 e faa im aah
 ih zanc meih zoux hienx nyei sic
 i saa laa en zuqc maaih uix
ninh mbuo zoux nyei sic dangv jienv bun ninh mbuo maiv haih nzuonx mingh lorz tin hungh
 weic zuqc ninh mbuo maaih hnyouv hienx
 ninh mbuo yaac maiv hiuv duqv ziouv
i saa laa en zoux maux nyei jauv dorng jienv ninh ganh nyei hmien zoux zorng zengx gox ninh ganh
 i saa laa en caux e faa im laaix ganh zoux dorngc nyei zuiz ndiqv zuqc ndorpc
 yu ndaa yaac caux jienv ninh mbuo ndiqv zuqc ndorpc
ninh mbuo dorh jienv ba gi yungh guanh
 ngongh guanh mingh lorz ziouv
  mv baac ninh mbuo lorz maiv buatc ninh
   ziouv zungv leih nqoi ninh mbuo mi aqv
ninh mbuo maiv ziepc zuoqv nyei zoux bun ziouv
  weic zuqc ninh mbuo yungz nyei se gu nguaaz toi
 taux siang hlaax ninh mbuo
 liemh ninh mbuo nyei gaeng zuangx oix zuqc mienh naqv nzengc
oix zuqc yiem gi mbe aa biomv jorng
 yiem laamaa biomv nzatc
 yiem mbetc aawen heuc cuotv qiex mbui
 mben yaa min aah
 oix zuqc sin zinx
taux dingc zuiz nyei hnoi e faa im zuqc benx ndau huaang
 yiem i saa laa en nyei fingx mbu ndongx yie zunh gorngv zien nyei sic
yu ndaa nyei jien ih zanc hnangv suiv gapv jaaix nyei mienh
 yie nyei ga qiex oix baetv cuotv hnangv dox wuom njiec ninh mbuo
e faa im zuqc zeix
 zuqc ngatv jienv laaix zuqc dingc zuiz
 weic zuqc ninh mbuo dingc hnyouv gan maiv lamh longc nyei jauv
hnangv naaic yie weic e faa im hnangv norm baeqc yieqc
 yaac weic yu ndaa nyei zeiv fun hnangv ndiangx latv
e faa im buatc ganh butv baengc
 yu ndaa buatc ganh zuqc siang nyei dorngx
 e faa im ziouc mingh lorz atc si lie
 paaiv mienh mingh lorz domh hungh diex
 mv baac ninh maiv haih zorc meih mbuo
 yaac maiv haih zorc meih mbuo zuqc siang nyei dorngx
yie zungv oix doix e faa im hnangv dauh sienh
 yaac doix yu ndaa nyei zeiv fun hnangv dauh sienh lunx
 yie
 se dongh yie ganh
 oix betv ninh mbuo
 yie betv liuz
 mingh mi aqv
 yie tor ninh mbuo mingh yaac maiv maaih haaix dauh haih njoux duqv
yie oix nzuonx yie nyei dorngx
 zuov taux ninh mbuo nyiemc ninh mbuo zoux dorngc nyei zuiz aengx lorz yie nyei nza hmien
 ninh mbuo zuqc kouv nyei ziangh hoc ninh mbuo ziouc jienh lorz yie
