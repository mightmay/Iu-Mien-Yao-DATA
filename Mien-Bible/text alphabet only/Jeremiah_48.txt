naaiv gorngv taux mo apc
 nernh jiex nyei ziouv
 i saa laa en nyei tin hungh
 hnangv naaiv gorngv
ne mbo zuqc kouv aqv
 laaix zuqc baaic huaang mi aqv
 ki li yaa taa im yaac zuqc nyaiv
 zuqc zorqv mi aqv
 weih wuonv nyei dorngx zuqc nyaiv yaac baaic waaic mi aqv
yiem naaiv mingh maiv maaih mienh ceng mo apc
 yiem hetv mbon ninh mbuo daav za eix hoic ninh
 yaac gorngv
  daaih maah
 mbuo zorqv ninh pai guangc
 maiv bun benx guoqv
  matv men mungv aah
 meih yaac oix zuqc sekv nzieqc
 nzuqc ndaauv zungv oix zunc meih
muangx maah
 maaih heuc nyei qiex yiem ho lo naa im daaih gorngv
  zuqc domh baaic huaang baaic waaic aqv loh
mo apc zuqc mietc mi aqv
 maaih nyiemv nyei qiex taux so aa
mienh faaux lu hitc nyei zorng
 ninh mbuo yietc binc mingh
 yietc binc nyiemv
 weic zuqc yiem ho lo naa im njiec jiex nyei dorngx haiz laaix zuqc baaic waaic nyiemv kouv nyei qiex
biaux maah
 njoux meih mbuo ganh nyei maengc
 oix zuqc zoux hnangv hieh lorh yiem deic bung huaang
weic zuqc meih kaux ganh weih wuonv nyei dorngx caux ganh nyei zinh zoih
 meih ganh yaac oix zuqc zorqv
 kemotv zienh oix zuqc guaatv mingh
 caux jienv ninh nyei sai mienh caux jien
zoux mietc wuov dauh oix taux norm norm zingh
 maiv maaih yietc norm zingh biaux duqv ndutv
 horngz yaac oix zuqc mietc
 ndau baengh yaac zuqc baaic waaic
 hnangv ziouv  gorngv nor
zorqv ndaatv bun mo apc
 weic zuqc ninh oix ndaix mingh
 ninh nyei zingh oix zuqc benx baaic huaang nyei dorngx
 maiv maaih mienh yiem
lueic maiv zoux ziouv nyei gong wuov dauh zuqc zioux aqv
 maiv longc nzuqc ndaauv bun nziaamv liouc cuotv wuov dauh zuqc zioux aqv
yiem mo apc lunx nyei ziangh hoc taux ih zanc kuh yiem nyei
 hnangv diuv zengc njiec nyei diuv zaa
 ninh maiv zeiz zuqc yiem naaiv norm baengh dox njiec wuov norm
 ninh yaac maiv zuqc guaatv mingh
 weic naaiv ninh nyei mueix corc yiem nyei
 ninh ndaang nyei qiex yaac maiv goiv yienc
ziouv gorngv
weic naaiv hnoi nyieqc oix taux
 yie ziouc paaiv dox nyei mienh mingh dox ninh
 dox cuotv ninh zaangh nyei ga naaiv
 aengx mborqv ninh nyei baengh huv muonc
mo apc mienh ziouc weic kemotv zienh nyaiv hnangv zinh ndaangc i saa laa en mienh kaux mbetc en zienh ziouc zuqc nyaiv mi aqv
meih mbuo hnangv haaix nor haih gorngv
  yie mbuo zoux jun zeiv mienh yaac zoux mborqv jaax henv nyei baeng 
zoux waaic mo apc caux mo apc nyei zingh wuov dauh faaux daaih
 ginv daaih gauh longx jiex nyei mienh lunx mienh njiec mingh zuqc daix daic
 naaiv se hungh diex
 dongh maaih mbuox heuc nernh jiex nyei ziouv
 gorngv nyei waac
mo apc zuqc zeqc naanc nyei ziangh hoc taux fatv aqv
 ninh zuqc nyei kouv naanc oix siepv siepv nyei taux
da faanh weih gormx ninh
 yaac hiuv duqv ninh nyei mengh nyei yietc zungv mienh meih mbuo oix zuqc weic ninh hnyouv mun
 oix zuqv gorngv
  maaih qaqv nyei wuov diuh hungh biaav nauv mi aqv
 se wuov diuh njang laangc nyei biaav
ndi mbon mienh aah
 yiem meih njang laangc nyei dorngx njiec daaih maah
 zueiz jienv mborngx nqaai nyei ndau
 weic zuqc mietc mo apc wuov dauh daaih mborqv meih aqv
 ninh zungv baaic waaic meih weih wuonv nyei dorngx
aa lo e mienh aah
 souv jienv jauv hlen mangc maah
 naaic biaux daaih nyei m jangc dorn
 caux biaux ndutv nyei m sieqv dorn
  maaih haaix nyungc sic cuotv
mo apc zuqc nyaiv weic zuqc ninh mbaaix mi aqv
 oix zuqc nyiemv yaac heuc mbui
 yiem wuov aannon ndaaih hlen zunh gorngv
 mo apc zuqc baaic huaang mi aqv
ndau baengh nyei dorngx zuqc dingc zuiz
 maaih holon caux yaasaa caux me faa aatc
caux ndi mbon caux ne mbo caux mbetc ndipc laa taa im
caux ki li yaa taa im caux mbetc gaamun caux mbetc me on
caux ke li otc caux mbo saa laa caux mo apc deic nyei norm norm zingh maiv gunv go fai fatv
mo apc deic nyei qaqv baac mi aqv
 ninh nyei buoz yaac nauv mi aqv
 naaiv se ziouv  gorngv nyei waac
oix zuqc bun mo apc diuv nquin
 weic zuqc ninh ceng hlo ngaengc ziouv
  ninh ziouc njangx jienv ninh lov cuotv nyei ga naaiv
 ninh yaac zuqc mienh huotv
mo apc aah
 meih maiv zeiz jatv i saa laa en fai
 meih buatc ninh yiem janx zaqc mbu ndongx cingx daaih haaix zanc gorngv taux ninh meih huangx m nqorngv fai
mo apc nyei baeqc fingx aah
 meih mbuo oix zuqc biaux cuotv zingh mingh yiem la bieiv mbaengx
 oix zuqc hnangv baeqc gopv zoux lauz yiem mbaengx kuotv nyei nzuih
yie mbuo haiz gorngv mo apc mienh maux
 se za gengh maux haic
 yie mbuo haiz gorngv ninh bungx waac maux
 ceng hlo
 maux haic
 hnyouv yaac taaih ganh
ziouv gorngv
yie hiuv duqv ninh ceng hlo nyei jauv
 ninh bungx waac maux mv baac jaav nyei
 ninh zoux nyei sic yaac maiv zien
weic naaiv yie weic mo apc nyiemv
 weic yietc zungv mo apc deic bung yie heuc cuotv
 yie yaac weic kin haa le setv mienh nzauh nyiemv
sipc maa nyei a ngunc hmei aah
 yie weic meih nyiemv gauh camv weic yaase nyiemv
 meih nyei nquaah cunv jiex koiv
 aengx ndaauv mingh taux yaase nyei koiv
 zoux mietc wuov dauh daaih mborqv meih nyei nqaai gorng biouv caux siou daaih nyei a ngunc biouv
yiem mo apc nyei ndau junc
 njien youh orn lorqc nyei qiex zuqc zorqv mi aqv
 yie bun nyueih a ngunc diuv nyei zorngh maiv maaih diuv liouc cuotv
 maiv maaih haaix dauh njien youh nyei nyueih a ngunc biouv
 heuc nyei qiex maiv zeiz njien youh nyei heuc
hetv mbon mienh caux e le aa le mienh heuc cuotv
 heuc nyei qiex zungv mingh taux yaa haatv
 yaac aengv mingh taux so aa
 taux ho lo naa im caux ekc latv se li si yaa
 weic zuqc liemh nimlim nyei wuom nqaai nzengc
ziouv gorngv
yie oix bun mo apc deic bung
 yiem hlang nyei dorngx fongc horc ziec yaac buov hung bun ninh mbuo nyei zienh wuov deix zutc mi aqv
hnangv naaic yie nyei hnyouv weic mo apc mienh njunh nyei qiex hnangv hlauv ndongh nux
 yie nyei hnyouv yaac weic kin haa le setv mienh njunh hnangv hlauv ndongh nux
 ninh mbuo duqv nyei zinh zoih yaac zuqc mietc nzengc
dauh dauh mienh nyei m nqorngv teix njang
 dauh dauh nyei siaam yaac japv nzengc
 yietc zungv buoz maaih gaatv mun nyei dorngx
 jaaiv yaac sai jienv la maah ndie cou
yiem mo apc nyei norm norm biauv ngorh gu nguaaic caux yietc zungv domh zuangx zaamc kungx maaih nzauh nyiemv nyei qiex
 weic zuqc yie mborqv mo apc huv
 hnangv mborqv huv maiv maaih mienh oix nyei jaa dorngx
 naaiv se ziouv  gorngv nyei waac
mo apc za gengh huv aqv
 ninh mbuo za gengh nzauh nyiemv aqv
 mo apc nyaiv haic ziouc huin nqaang mi aqv
 hnangv naaic mo apc zuqc weih gormx nyei mienh jatv yaac gamh nziex
ziouv  hnangv naaiv gorngv
maaih dauh hnangv domh jaangv nor
 ndaix daaih siepv nyei
 ziouc yang nqoi ndaatv mborqv mo apc
zingh oix zuqc zorqv
 weih wuonv nyei dorngx yaac zuqc caangv
 taux wuov hnoi mo apc mborqv jaax henv nyei baeng nyei hnyouv
 hnangv m sieqv dorn mun gu nguaaz nor
mo apc ziouc zuqc baaic mi aqv
 maiv duqv aengx benx guoqv
 weic zuqc ninh ceng hlo ngaengc ziouv
ziouv gorngv
mo apc mienh aah
 gamh nziex nyei sic caux nduov mienh ndortv nyei kuotv caux hlopv mienh nyei hlaang yiem meih mbuo nyei nza hmien
haaix dauh biaux gamh nziex nyei sic ziouc ndortv kuotv
 haaix dauh nyorng cuotv kuotv ziouc zuqc hlaang hlopv
 weic zuqc mo apc zuqc dingc zuiz wuov hnyangx
 yie oix bun ninh mbuo zuqc naaiv deix sic
 naaiv se ziouv  gorngv nyei waac
biaux nyei mienh mingh souv jienv hnangv maiv maaih qaqv nor
 yiem hetv mbon zingh nyei dongh linh ga ndiev
 weic zuqc maaih douz yiem hetv mbon cuotv
 si honx nyei dinc cuotv douz mbietc
 buov waaic mo apc nyei biorngh caux ceux lunc mienh nyei m nqorngv baengh
mo apc aah
 meih zuqc kouv aqv
 baaix kemotv zienh nyei mienh zuqc mietc mi aqv
 weic zuqc meih nyei dorn mbuo zuqc guaatv mingh
 meih nyei sieqv yaac zuqc guaatv mingh mi aqv
mv baac taux setv mueiz nyei hnoi nyieqc yie aengx oix bun mo apc duqv longx hnangv loz wuov nor
   ziouv  hnangv naaiv gorngv
 mo apc zuqc dingc zuiz nyei waac dorng naaiv aqv
