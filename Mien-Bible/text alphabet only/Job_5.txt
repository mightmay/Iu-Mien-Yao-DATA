yopv aah
 ih zanc gunv heuc maah
 maaih haaix dauh dau meih
 meih haih lorz haaix dauh fin mienh tengx
qiex jiez nyei jauv haih daix daic hngongx nyei mienh
 mueic jieqv nyei sic yaac daix daic hnamv maiv hiuv haaix nyungc nyei mienh
yie buatc hngongx nyei mienh liepc wuonv hnangv njiec nzungh nor
 mv baac yie liemh zeih zioux ninh yiem nyei dorngx
ninh nyei dorn sieqv lorz maiv duqv baengh orn nyei dorngx
 yiem zingh gaengh ndaangc ninh mbuo zuqc zeix
 yaac maiv maaih haaix dauh njoux
ninh siou nyei gaeng zuangx zuqc hnyouv sie nyei mienh nyanc
 liemh ziangh jienv njimv gu nyuoz yaac zorqv nzengc
 ngorc nqaatv nyei mienh hungh hungh hae hae nyei oix duqv ninh nyei zinh zoih
zeqc naanc maiv zeiz yiem nie mbung cuotv
 kuonx naanh maiv zeiz yiem ndau ndiev butv cuotv daaih
mv baac mienh cuotv seix zungv zuqc buangh kuonx naanh hnangv douz fing ndaix faaux
se gorngv yie nor
 yie oix lorz tin hungh
 oix zorqv yie nyei sic jiu bun ninh
ninh zoux hlo nyei sic zungv hnamv maiv zaaic
 yaac zoux mbuoqc horngh nyei sic zungv saauv maiv hingh
ninh bun mbiungc njiec ndau beih
 bun wuom yungz liangx ndeic
ninh zorqv zoux faix nyei mienh bouh faaux hlang
 yaac bun nzauh nyiemv nyei mienh duqv yiem longx
ninh porx waaic guv guaix mienh daav nyei za eix
 ninh mbuo nyei buoz ziouc zoux maiv cuotv haaix nyungc
ninh bun cong mengh mienh zuqc ninh mbuo ganh nyei za eix hlopv ninh mbuo
 yaac bun guv guaix mienh nyei za eix siepv siepv nyei zuqc mietc
yiem lungh hnoi zanc ninh mbuo buangh zuqc hmuangx
 lungh aanx zanc huaax naaiv huaax wuov hnangv lungh muonz zanc nor
mv baac tin hungh njoux mienh jomc mienh biaux ndutv
 maiv zuqc mienh zeix
 bun dangx donx nyei mienh biaux ndutv mienh henv mienh nyei buoz
hnangv naaic mienh jomc mienh maaih lamh hnamv dorngx
 maiv baengh fim nyei mienh yaac nqapc jienv nzuih
tin hungh gorngv njaaux nyei mienh maaih orn lorqc
 weic naaiv maiv dungx mangc piex nernh jiex wuov dauh mborqv njaaux
weic zuqc tin hungh bun zuqc mun
 mv baac ninh beu jienv
 ninh mborqv
 mv baac ninh nyei buoz zorc longx
ninh oix njoux meih biaux ndutv juqv nzunc zeqc naanc
 taux siec nzunc zeqc naanc
 maiv maaih haaix nyungc hoic meih
ngorc hnaangx nyei ziangh hoc
 ninh njoux meih biaux ndutv
 maiv zuqc daic
 mborqv jaax nyei ziangh hoc ninh njoux biaux ndutv nzuqc ndaauv nyei qaqv
ninh beu jienv meih
 maiv bun zuqc gorngv waac huv nyei mienh hoic
 zuqc mietc nyei ziangh hoc taux
 meih yaac maiv gamh nziex
meih buangh zuqc mietc nyei sic caux ngorc hnaangx meih ziouc kuh jatv
 meih yaac maiv gamh nziex ndau beih nyei hieh zoih
weic zuqc meih zoux nyei ndeic zungv maiv maaih la bieiv
 yiem ndeic nyei hieh zoih yaac oix caux meih horpc
meih ziouc hiuv duqv meih nyei ndopv liuh yiem longx nyei
 meih zaah mangc meih nyei ba gi yungh laanh yaac buatc maiv caa haaix nyungc
meih zungv oix hiuv duqv meih nyei fun faqv oix hiaangx camv
 meih nyei zeiv fun yaac ndongc ndau beih nyei miev
meih nyei siouc nyuonh ndaauv
 hnyangx jeiv gox meih cingx taux zouv
 hnangv mbiauh zeiv taux ziangh hoc siou
naaiv deix yietc zungv yie mbuo longx longx nyei zaah mangc liuz aqv
 muangx maah
 oix zuqc hiuv duqv se weic tengx meih duqv longx
