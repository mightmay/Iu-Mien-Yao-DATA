jetc si nyei gorn oix cuotv diuh cunx
 ninh nyei nzungh oix cuotv nquaav nquaah yaac ziangh biouv
ziouv nyei singx lingh oix yiem ninh
 singx lingh bun ninh maaih cong mengh caux wuonh zaang
 singx lingh bun ninh haih caangh laangh yaac maaih domh qaqv
 singx lingh bun ninh haih mengh baeqc yaac bun ninh taaih ziouv
ninh zungv oix buangv hnyouv taaih ziouv
 ninh maiv zeiz ziux ganh nyei m zing buatc nyei siemv
 yaac maiv zeiz ziux ninh nyei m normh haiz nyei dunx sic
ninh oix longc horpc nyei jauv siemv mienh jomc mienh
 yaac baengh fim nyei dunx yiem lungh ndiev zuqc zatv njiec nyei mienh
 ninh oix njiec lingc dingc lungh ndiev mienh nyei zuiz
 yaac daix orqv mienh
ninh oix longc baengh fim nyei jauv dorngx houx hlaang
 yaac longc ziepc zuoqv nyei jauv zoux la sin sai jienv
hieh juv ziouc caux ba gi yungh dorn yiem
 nda maauh mbeux yaac caux yungh dorn bueix
 ngongh dorn caux sienh lunx juangc yiem juangc nyanc
 fu jueiv faix yaac oix dorh ninh mbuo
ngongh nyeiz zungv caux jiepv juangc nyanc
 ninh mbuo nyei dorn juangc bueix
 sienh yaac oix nyanc mbiauh nqaauv hnangv ngongh nor
corc hopv nyorx nyei gu nguaaz oix yiem naang jieqv nyei kuotv ndaangc nyienx
 guangc nyorx nyei gu nguaaz oix lom bieqc naang doqc nyei kuotv
da faanh yiem yie nyei cing nzengc mbong nyei dorngx
 naaiv deix ga naaiv maiv hoic
 maiv zoux mietc
 weic zuqc hiuv ziouv  nyei mienh buangv nzengc lungh ndiev
 hnangv wuom buangv koiv nor
taux wuov hnoi
 maaih dauh jetc si nyei zeiv fun oix liepc jiez zoux maanc fingx nyei jangx hoc
 maanc guoqv mienh ziouc daaih lorz ninh
 ninh hitv nyei dorngx maaih njang laangc haic
taux wuov hnoi
 ziouv oix sung da nyeic nzunc buoz weic siou ninh zengc njiec nyei baeqc fingx
 se yiem atc si lie
 i yipv
 batc lotv
 e ti  o bie
 elaam
 mbaa mbi lon
 haamatv caux koiv nzou nyei mienh
ninh oix liepc jiez domh geh bun maanc guoqv mienh
 aengx dorh i saa laa en zuqc guaatv mingh nyei mienh daaih zunv
 ninh oix yiem ndau beih nyei biei bung lungh gorn
 bun zuqc yiem nzaanx nyei yu ndaa mienh gapv zunv
e faa im mueic jieqv nyei sic ziouc jiex mi aqv
 hoic yu ndaa nyei mienh yaac zuqc pai guangc
 e faa im ziouc maiv mueic jieqv yu ndaa
 yu ndaa yaac maiv hoic e faa im aqv
ninh mbuo oix njiec mingh mborqv yiem fai bung nyei fi li saa die mienh
 ninh mbuo lomh nzoih mingh luv yiem dong bung nyei mienh
 ninh mbuo oix mingh caangv e ndom caux mo apc
 ammon mienh yaac zuqc yiem ninh mbuo nyei buoz ndiev
ziouv  yaac oix bun i yipv nyei koiv congx nqaai
 ninh oix huangx buoz bun nziaaux jorm buonc jiex yu fe ditc ndaaih gu nguaaic
 ndaaih ziouc bun nqoi benx siec diuh ndoqv
 bun mienh haih jiex mingh
 zaux yaac maiv ndorn
maaih diuh domh jauv bun ninh nyei baeqc fingx zengc njiec nyei mienh yiem atc si lie nzuonx
 hnangv zinh ndaangc i saa laa en mienh yiem i yipv deic bung nzuonx nyei jauv nor
