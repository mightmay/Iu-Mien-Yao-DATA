zuangx gorx youz aac
 yie oix meih mbuo mengh baeqc singx lingh ceix bun nyei zingh nyeic
meih mbuo hiuv duqv zinh ndaangc meih mbuo maiv gaengh sienx yesu wuov zanc
 meih mbuo zuqc camv nyungc nduov meih mbuo mingh baaix maiv haih gorngv waac nyei miuc fangx
weic naaiv yie oix meih mbuo hiuv duqv maaih singx lingh dorh nyei mienh maiv haih gorngv
bun yesu zuqc zioux aqv
 fih hnangv nyei
 cuotv liuz singx lingh dorh nyei mienh
 maiv maaih haaix dauh haih gorngv
yesu zoux ziouv
singx lingh ceix bun nyei zingh nyeic maaih camv nyungc mv baac singx lingh se nduqc dauh hnangv
maaih camv nyungc za eix fu sux mv baac se fu sux nduqc dauh ziouv hnangv
maaih camv nyungc gong zoux
 mv baac bun zuangx mienh maaih banh zeic gorqv mienh zoux gorqv mienh nyei
 se nduqc dauh tin hungh hnangv
dauh dauh mienh duqv yietc nyungc bun cing singx lingh yiem ninh nyei hnyouv weic tengx zuangx mienh duqv longx
singx lingh bun dauh mienh haih gorngv cong mengh nyei waac
 aengx bun ganh dauh haih gorngv guai qaauv nyei waac
 yaac dongh nduqc dauh singx lingh bun
dongh naaiv dauh singx lingh yaac bun dauh maaih sienx fim yaac bun ganh dauh maaih banh zeic zorc baengc
aengx bun dauh haih zoux mbuoqc horngh nyei sic
 aengx bun dauh haih douc tin hungh nyei waac
 yaac bun dauh haih samx duqv cuotv haaix nyungc yiem singx lingh daaih
 haaix nyungc yiem mienv daaih
 singx lingh aengx bun dauh haih gorngv ganh nyungc waac
 aengx bun dauh haih faan wuov deix waac
naaiv deix yietc zungv yiem wuov dauh nduqc dauh singx lingh daaih
 singx lingh yaac ei ninh ganh nyei za eix dingc haaix dauh duqv haaix nyungc zingh nyeic
giduc se hnangv yietc norm sin
 maaih ziex nyungc gapv jienv
 maiv gunv maaih ziex nyungc gapv jienv
 kungx benx yietc norm sin hnangv
mbuo yaac fih hnangv nyei
 maiv gunv yiutai mienh fai janx
 zoux nouh nyei fai maiv zoux nouh nyei
 yietc zungv juangc nduqc dauh singx lingh jiex leiz benx yietc norm sin
 yietc zungv yaac duqv juangc nduqc dauh singx lingh hopv
sin maiv zeiz maaih nduqc nyungc hnangv
 maaih ziex nyungc gapv jienv
se gorngv zaux gorngv
yie maiv zeiz buoz
 yie ziouc maiv zeiz zoux sin nyei yietc nyungc
 naaiv maiv zeiz bun zaux maiv zoux sin nyei yietc nyungc
se gorngv m normh yaac gorngv
yie maiv zeiz m zing
 yie ziouc maiv zeiz zoux sin nyei yietc nyungc
 naaiv maiv zeiz bun m normh maiv zoux sin nyei yietc nyungc
se gorngv ziangh sin kungx zoux m zing hnangv
 hnangv haaix nor haih muangx duqv haiz
 se gorngv kungx zoux m normh hnangv
 hnangv haaix nor haih hnomv nziaau
mv baac tin hungh ei ninh ganh nyei za eix bun sin zaangc yietc nyungc maaih yietc nyungc nyei dorngx yiem
se gorngv sin nyei yietc zungv kungx nduqc nyungc hnangv
 naaiv maiv haih benx sin aqv
mv baac sin za gengh maaih ziex nyungc gapv jienv cingx daaih haih benx yietc norm sin
weic naaiv
 m zing maiv haih mbuox buoz
yie maiv qiemx zuqc longc meih
 m nqorngv yaac maiv haih mbuox zaux
yie maiv qiemx zuqc longc meih
mv baac maiv zeiz hnangv naaic
 buatc sin nyei haaix nyungc mau jiex
 wuov nyungc mbuo gauh qiemx longc jiex
mbuo hnamv daaih sin nyei haaix nyungc gauh maiv taaih nyei
 dongh wuov nyungc mbuo gauh oix zuqc taaih
 maiv benx mangc nyei dorngx
 gauh oix zuqc jiemh guaan longx
nzueic nyei dorngx maiv qiemx zuqc zorng
 mv baac tin hungh gapv sin zaangc daaih
 bun maiv taaih nyei dorngx corc gauh oix zuqc taaih
hnangv naaic sin cingx daaih maiv lamh nzaeng dorngx
 sin nyei nyungc nyungc
 meih goux yie
 yie goux meih fih hnangv nyei
se gorngv sin nyei yietc nyungc zuqc mun
 ziangh sin ziouc caux jienv mun nzengc
 se gorngv sin nyei yietc nyungc duqv mienh taaih
 ziangh sin ziouc caux jienv njien youh nzengc
meih mbuo se giduc nyei sin
 meih mbuo dauh dauh yaac zoux sin nyei yietc nyungc
tin hungh orn mienh yiem jiu baang zoux gong
 da yietv zoux gong zoh
 da nyeic zoux douc waac mienh
 da faam zoux fin saeng
 aengx maaih deix zoux mbuoqc horngh nyei sic
 maaih deix haih zorc baengc
 maaih deix maaih banh zeic tengx mienh
 maaih deix maaih banh zeic gunv sic
 yaac maaih deix haih gorngv ganh nyungc waac
ninh mbuo maiv zeiz yietc zungv zoux gong zoh
 fai douc waac mienh
 fai fin saeng
 maiv zeiz yietc zungv haih zoux mbuoqc horngh nyei sic
fai haih zorc baengc
 fai haih gorngv ganh nyungc waac
 fai haih faan wuov nyungc waac
meih mbuo oix zuqc jorm hnyouv lorz gauh longc jienv jiex nyei zingh nyeic
 mv baac maaih diuc jauv gauh longx jiex
 yie oix bun meih mbuo hiuv
