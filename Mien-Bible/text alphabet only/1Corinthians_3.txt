zuangx gorx youz aac
 zinh ndaangc yie caux meih mbuo gorngv waac
 yie maiv haih hnangv caux maaih singx lingh nyei mienh gorngv
 oix zuqc caux meih mbuo gorngv hnangv meih mbuo corc guei baamh gen
 ei sienx giduc meih mbuo se hnangv gu nguaaz nor
wuov zanc
 yie oix zuqc longc nyorx uix meih mbuo
 maiv haih longc hnaangx
 weic zuqc meih mbuo maiv gaengh haih nyanc hnaangx
 taux ih zanc meih mbuo corc nyanc maiv duqv
weic zuqc meih mbuo corc yiem hnangv guei baamh gen nyei mienh yiem nor
 yiem naaic maaih laanh hanc laanh caux fiuv nzaeng nyei sic
 naaiv bun cing meih mbuo corc guei baamh gen yaac zoux hnangv guei baamh gen nyei mienh zoux nor
 maiv zeiz
meih mbuo maaih laanh gorngv
yie gan baulo
 maaih laanh gorngv
yie gan aa bor lo
 naaiv maiv zeiz zoux hnangv guei baamh gen nyei mienh fai
aa bor lo zoux haaix nyungc mienh
 baulo zoux haaix nyungc mienh
 yie mbuo kungx zoux tin hungh nyei bou dorh meih mbuo sienx
 ziux ziouv paaiv nyei gong
 gorqv mienh maaih gorqv mienh nyei buonc zoux
yie zuangx nyim
 aa bor lo fuqv wuom
 mv baac tin hungh ganh bun hlo daaih
zuangx nyim wuov dauh caux fuqv wuom wuov dauh se maiv longc jienv
 longc jienv nyei se tin hungh
 weic zuqc tin hungh bun hlo daaih
zuangx wuov dauh caux fuqv wuom wuov dauh
 i dauh zungv fih hnangv nyei
 tin hungh oix ei gorqv mienh zoux nyei gong bun zingh nyeic
yie mbuo caux tin hungh juangc gong zoux
 meih mbuo se tin hungh nyei liangx ndeic
 meih mbuo yaac benx tin hungh nyei biauv
ei tin hungh ceix bun yie nyei en
 yie zoux maaih buoz dauh nyei gomv biauv zaangc liepc ziangx gorn ndoqv
 aengx maaih ganh dauh daaih bangc naaiv norm gorn ndoqv ceix jiez
 mv baac dauh dauh oix zuqc faix fim mangc gaax
 hnangv haaix nor ceix
weic zuqc maiv maaih haaix dauh haih liepc ganh norm gorn ndoqv
 cuotv liuz liepc ziangx wuov norm
 se yesu giduc
yiem naaiv norm gorn ndoqv maaih deix mienh longc jiem fai nyaanh fai jaaix nyei la bieiv ceix
 maaih deix longc ndiangx fai miev fai mbiauh nqaauv ceix
taux siemv zuiz hnoi
 gorqv mienh zoux nyei gong oix biux mengh cuotv daaih
 weic zuqc wuov norm hnoi douz oix seix dauh dauh nyei gong hnangv haaix nor
se gorngv haaix dauh yiem naaiv norm liepc ziangx nyei gorn ndoqv ceix jiez daaih nyei
 zuqc douz buov yaac maiv zieqc nor
 wuov dauh oix duqv zingh nyeic
mv baac haaix dauh zoux nyei gong zuqc douz zieqc nzengc nor
 wuov dauh nyei zingh nyeic ndortv mi aqv
 ninh ganh aeqv
 duqv njoux
 mv baac hnangv yiem douz biaux cuotv daaih nor
meih mbuo maiv hiuv fai
 meih mbuo se tin hungh nyei singx dinc
 tin hungh nyei singx lingh yaac yiem meih mbuo gu nyuoz
se gorngv haaix dauh zoux waaic tin hungh nyei singx dinc
 tin hungh oix mietc wuov dauh
 weic zuqc tin hungh nyei singx dinc se cing nzengc nyei
 meih mbuo yaac zoux ninh nyei singx dinc
haaix dauh maiv dungx nduov ganh
 yiem meih mbuo naaic maaih haaix dauh ziux ih jaax nyei za eix funx ganh maaih cong mengh nor
 wuov dauh oix zuqc nyiemc ganh hngongx cingx daaih za gengh haih maaih cong mengh
weic zuqc baamh mienh funx cong mengh nyei
 tin hungh buatc se hngongx nyei
 hnangv ging sou fiev jienv gorngv nor
tin hungh longc cong mengh mienh nyei cong mengh zoux koux hlopv ninh mbuo ganh
aengx maaih joux waac gorngv
ziouv hiuv duqv cong mengh mienh hnamv cuotv nyei sic se maiv lamh longc
hnangv naaiv
 maiv dungx zorqv haaix dauh daaih bungx waac maux
 maanc muotc benx meih mbuo nyei
maiv gunv baulo fai aa bor lo fai bide fai naaiv norm baamh gen
 maiv gunv ziangh fai daic
 ih jaax hnoi fai nqa haav hingv
 yietc zungv se meih mbuo nyei
meih mbuo yaac zoux giduc nyei
 giduc yaac zoux tin hungh nyei
