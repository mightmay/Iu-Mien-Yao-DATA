meih zoux mietc nyei mienh aah
 se ganh maiv gaengh zuqc mietc nyei mienh
 meih oix zuqc kouv aqv
 zoux guv guaix sic nyei mienh
 se ganh maiv gaengh zuqc mienh zoux guv guaix nyei sic bun nyei mienh
 meih oix zuqc kouv aqv
 meih dingh njiec maiv zoux mietc nyei ziangh hoc
 meih ganh oix zuqc mietc
 meih dingh njiec maiv zoux guv guaix nyei sic wuov zanc
 mienh ziouc zoux guv guaix nyei sic bun meih
o ziouv  aac
 tov korv lienh yie mbuo
 yie mbuo zuov jienv meih
 tov ndorm ndorm zoux yie mbuo nyei qaqv
 yie mbuo zuqc kouv nyei ziangh hoc
 tov zoux yie mbuo nyei njoux en
haiz njunh njunh nyei qiex mbui
 maanc fingx mienh ziouc biaux
 meih jiez daaih wuov zanc
 maanc guoqv mienh nzaanx nzengc
ninh mbuo nyei ga naaiv zuqc mienh caangv mingh
 hnangv jopv nyeic lunx nyanc nzengc
 mienh ndutc ndutc nyei zorqv hnangv guanh jopv nyeic nzopc buangv nor
ziouv duqv mienh taaih weic zuqc ninh yiem hlang nyei dorngx
 ninh bun baengh fim caux zoux horpc nyei jauv buangv si on
yiem meih nyei seix zeiv ninh oix liepc gorn ndoqv wuonv
 maaih bungx zuoqc nyei njoux en caux cong mengh caux wuonh zaang
 ninh taaih ziouv benx ninh jaaix haic nyei zinh zoih
mangc maah
 ninh mbuo henv haic nyei baeng yiem jaai horngc qaqv nyiemv mbui nyei
 liepc taaix baengh nyei gong zoh nyiemv duqv hnyouv mun nyei
domh jauv huaang huaang wuov
 jiex mingh jiex daaih nyei mienh maiv yangh
 liepc jiez nyei ngaengc waac ndortv mi aqv
 mienh mangc piex zorng zengx mienh
 yaac maiv taaih haaix dauh
ndau huaang huaang nzauh nzauh wuov
 le mbaa norn zuqc nyaiv yaac kou nqaai
 saalon hnangv deic bung huaang
 mbaasaan caux kaanmen nyei ndiangx normh bioh nzengc
ziouv gorngv
ih zanc yie oix jiez daaih
 ih zanc yie oix duqv mienh taaih
 ih zanc yie oix duqv mienh ceng
meih mbuo daav nyei za eix se hnangv mbieqv
 meih mbuo zoux nyei jauv hnangv mbiauh nqaauv
 meih mbuo tauv nyei qiex se hnangv douz buov qui meih mbuo ganh
maanc fingx oix zuqc buov qui hnangv hui nor
 hnangv njimv zuqc hngaqv daaih buov douz
meih mbuo yiem go nyei mienh aah
 muangx haiz yie zoux nyei sic
 meih mbuo yiem fatv nyei mienh aah
 oix zuqc nyiemc yie maaih qaqv
yiem si on nyei zuiz mienh gamh nziex haic
 maiv gan tin hungh nyei mienh sin zinx jienv
yiem yie mbuo mbu ndongx
 haaix dauh haih caux buov qui nyei douz yiem
 yiem yie mbuo mbu ndongx
 haaix dauh haih caux yietc liuz zieqc nyei douz yiem
se dongh gan zoux horpc nyei jauv
 yaac gorngv zien waac wuov dauh
 ninh nqemh zeix mienh weic duqv nyaanh nyei sic
 yaac fengx buoz maiv zipv nyaanh hmuangx
 ninh zotv jienv m normh maiv muangx daix mienh bun nziaamv liouc cuotv nyei waac
 yaac njipv jienv m zing maiv mangc orqv sic
ninh zungv oix yiem hlang nyei dorngx
 ninh ndaauh kaux nyei dorngx se wuonv haic nyei la bieiv
 ninh zungv duqv laangh ziqc nyanc
 ninh hopv nyei wuom yaac maiv dangx
meih mbuo nyei m zing zungv duqv buatc maaih njang laangc nyei hungh
 yaac duqv buatc jangv haic nyei deic bung
meih mbuo nyei hnyouv ziouc fei fangv zinh ndaangc cuotv daaih gamh nziex haic nyei sic
 ganh ziouc naaic ganh
tengx saauv wuov dauh yiem haaix
 nziang nzou zinh wuov dauh yiem haaix
 saauv laauh wuov dauh yiem haaix
meih mbuo maiv duqv aengx buatc wuov fingx ciouv nyei mienh
 se gorngv ndo nyei
 aqc duqv bieqc hnyouv nyei waac
 se ganh fingx gorngv ganh nyungc
 dongh meih mbuo maiv hiuv nyei waac
mangc si on zingh maah
 se yie mbuo dingc daaih jiex zipv nyei zingh
 meih mbuo nyei m zing oix duqv buatc ye lu saa lem
 se baengh orn yiem nyei dorngx
 maiv zuqc suiv nyei ndopv liuh
 corng ndopv liuh nyei dongc yietc liuz maiv baeng cuotv
 ninh nyei yietc diuh hlaang yaac maiv dangx
yiem wuov ziouv  oix weic yie mbuo hinc ninh nyei njang laangc
 yiem wuov maaih ndoqv maaih ndaaih jangv nyei dorngx
 longc zeih nzaeng nyei nzangv maiv gan wuov deix wuom
 yaac maiv maaih nzueic nyei domh nzangv jiex
weic zuqc ziouv zoux yie mbuo nyei siemv zuiz jien
   ziouv se jiu leiz latc bun yie mbuo wuov dauh
   ziouv  dongh yie mbuo nyei hungh
 ninh oix njoux yie mbuo
meih mbuo corng nyei hlaang ndanh mi aqv
 corng hlaang nyei ndiouh ziouc maiv haih wuonv
 ndie mbuangh yaac corng maiv duqv jangv
 wuov zanc ninh mbuo ziouc bun nqoi caangv daaih nyei ga naaiv camv nyei
 liemh zaux mbai nyei mienh yaac duqv caangv daaih nyei ga naaiv
yiem si on zingh nyei mienh maiv maaih haaix dauh gorngv
yie butv baengc
 yiem wuov nyei baeqc fingx nyei zuiz yaac duqv guangc liuz aqv
