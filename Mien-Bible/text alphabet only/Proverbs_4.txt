zuangx fu jueiv aac
 oix zuqc muangx die njaaux nyei waac
 oix zuqc longc hnyouv muangx ziouc haih mengh baeqc
yie njaaux meih mbuo se longx haic nyei leiz
 maiv dungx guangc yie njaaux nyei waac
yie zoux fu jueiv faix caux yie nyei die yiem wuov zanc
 yie se yie nyei maa hnamv nyei ndoqc dorn
yie nyei die njaaux yie yaac gorngv mbuox yie
oix zuqc longc hnyouv muangx longx die njaaux nyei waac
 ei jienv yie hatc nyei waac ziouc duqv maengc ziangh
oix zuqc duqv cong mengh
 oix zuqc mengh baeqc
 maiv dungx la kuqv yaac maiv dungx leih guangc yie nyei nzuih gorngv nyei waac
maiv dungx guangc cong mengh
 cong mengh ziouc haih beu jienv meih
 oix zuqc hnamv ninh
 ninh ziouc goux jienv meih
cong mengh nyei gorn se hnangv naaiv
 oix zuqc duqv cong mengh
 yaac maiv gunv meih aengx duqv haaix nyungc
 oix zuqc duqv haih mengh baeqc nyei jauv
oix zuqc taaih cong mengh weih jaaix
 ninh ziouc ceng meih
 se gorngv meih qam jienv ninh
 ninh ziouc taaih meih
ninh oix zorqv norm nzueic nyei ningv bun meih ndongx
 zorqv njang laangc nyei ningv jiu bun meih
yie nyei dorn aac
 meih oix zuqc muangx yaac zipv yie nyei waac
 weic bun meih ziangh nyei hnoi nyieqc ndaauv
yie njaaux cong mengh nyei jauv bun meih
 yie dorh meih yangh zoux horpc nyei jauv
meih yangh nyei ziangh hoc ziouc maiv maaih haaix nyungc torngv meih nyei zaux mbiec
 se gorngv meih tiux meih yaac maiv ndorpc
oix zuqc zanc zanc jangx jienv meih hoqc hiuv nyei jauv
 maiv dungx bungx ndortv
 oix zuqc goux longx weic zuqc meih hoqc hiuv nyei jauv bun meih duqv maengc ziangh
maiv dungx yangh orqv mienh yangh nyei jauv
 maiv dungx gan mienh waaic mienh nyei jauv louc
oix zuqc simv nqoi
 maiv dungx gan naaic mingh
 oix zuqc wingc yangh ganh bung jiex
weic zuqc orqv mienh maiv duqv zoux orqv sic
 ninh mbuo bueix maiv njormh
 maiv duqv hoic mienh ndiqv zuqc ndorpc
 ninh mbuo bueix maiv orn
ninh mbuo zoux orqv sic weic benx ninh mbuo nyei hnaangx donx
 zoux doqc nyei sic benx ninh mbuo nyei a ngunc diuv
mv baac kuv mienh nyei jauv se hnangv lungh ndorm nziouv nyei njang
 gunv zoux gunv njang taux lungh ziangx aanx
orqv mienh nyei jauv mapv maengh mapv hmuangx nyei
 ninh mbuo maiv hiuv duqv ninh mbuo ndiqv zuqc haaix nyungc ndorpc
yie nyei dorn aah
 muangx longx yie nyei waac
 bungx m normh muangx yie gorngv nyei nyinh nyouz
maiv dungx bun ninh mbuo leih nqoi meih nyei m zing ndaangc
 oix zuqc bun yiem meih nyei hnyouv jangx jienv
weic zuqc haaix dauh lorz buatc naaiv deix waac ziouc duqv maengc ziangh
 yaac bun ninh nyei sin zaangc yietc zungv wangc siangx
oix zuqc faix fim
 goux longx ganh nyei hnyouv
 weic zuqc ziangh maengc nyei gorn yiem hnyouv cuotv daaih
meih oix zuqc guangc nzengc gorngv baeqc nduov mienh nyei waac
 bun jaav nyei waac leih nqoi meih nyei nzuih
oix zuqc bun meih nyei m zing mangc zaqc wuov ndaangc
 oix zuqc bungx m zing mangc ziangx wuov ndaangc mingh
oix zuqc bun meih nyei zaux yangh nyei jauv yuonh
 meih mingh nyei diuh diuh jauv ziouc wuonv
maiv dungx pien mingh zaaix fai mbiaauc
 oix zuqc bun meih nyei zaux leih nqoi orqv nyei jauv
