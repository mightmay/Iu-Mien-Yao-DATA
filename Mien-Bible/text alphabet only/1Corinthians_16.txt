ih zanc yie oix gorngv gapv nyaanh tengx tin hungh nyei mienh wuov nyungc jauv
 yie mbuox gaa laa tie deic bung nyei zuangx jiu baang hnangv haaix nor zoux
 meih mbuo yaac oix zuqc hnangv wuov nor zoux
norm norm leiz baaix nyei da yietv hnoi
 meih mbuo mouz dauh mienh ziux meih mbuo zornc duqv nyei nyaanh oix zuqc zorqv deix cuotv daaih siou jienv
 yie daaih wuov zanc ziouc maiv zuqc gapv nyaanh aqv
yie taux meih mbuo naaic wuov zanc
 meih mbuo paaiv haaix deix mienh mingh nor
 yie ziouc bun fienx bun cing ninh mbuo dongh haaix dauh yaac bun ninh mbuo dorh wuov deix gapv daaih nyei nyaanh mingh ye lu saa lem zingh
se gorngv yie horpc zuqc mingh nor
 ninh mbuo caux jienv yie mingh yaac duqv
yie yangh maa si ndo nie saengv jiex
 yie ziouc mingh meih mbuo naaic
 weic zuqc yie dingc hnyouv yangh maa si ndo nie saengv mingh
nziex yie maaih ziangh hoc caux meih mbuo yiem caamx
 zungv haih yiem taux jiex liuz dong gen hnoi mv bei
 nqa haav yie oix zuqc mingh haaix
 meih mbuo ziouc haih tengx yie cuotv jauv
yie maiv zeiz oix jiex jauv buatc dangh meih mbuo hnangv
 se gorngv ziouv nyei za eix nor
 yie oix caux meih mbuo yiem caamx
mv baac yie corc oix yiem naaiv e fe so zingh taux pen te kortv
weic zuqc yiem naaiv maaih qangx zoux maaih lamh longc nyei gong camv haic
 yaac maaih mienh camv caux yie doix dekc
se gorngv ti mo tai taux meih mbuo naaic
 oix zuqc longx longx nyei zipv
 maiv dungx bun ninh gamh nziex haaix nyungc
 weic zuqc ninh hnangv yie nor zoux ziouv nyei gong
maiv dungx bun haaix dauh mangc piex ninh
 oix zuqc tengx ninh baengh orn nyei cuotv jauv nzuonx taux yie naaiv
 weic zuqc yie zuov jienv ninh caux wuov deix gorx youz nzuonx
mbuo nyei gorx youz aa bor lo aeqv
 yie qaqv kuinx ninh caux jienv wuov deix gorx youz mbuo mingh mangc meih mbuo
 mv baac ninh haiz maiv gaengh horpc zuqc mingh
 zuov ninh maaih qangx ninh ziouc mingh aqv
oix zuqc ging jienv hnyouv
 yaac sienx wuonv
 oix zuqc daamv hlo
 yaac henv
meih mbuo zoux haaix nyungc oix zuqc maaih hnyouv hnamv mienh
meih mbuo hiuv duqv saa te faa natv mbuo yietc biauv mienh yiem aa kaa yaa saengv sienx yesu ndaangc
 ninh mbuo gengh jorm hnyouv fu sux tin hungh nyei mienh
gorx youz aac
 yie kuinx meih mbuo oix zuqc mbuoqc naaiv nyungc mienh caux yietc zungv juangc gong zoux nyei mienh
saa te faa natv
 for tu naa tatv caux aa kaai katv daaih taux naaiv
 yie a hneiv haic
 weic zuqc meih mbuo tengx maiv taux nyei
 ninh mbuo tengx nzengc
ninh mbuo zoux bun yie nyei hnyouv orn lorqc
 hnangv ninh mbuo bun meih mbuo nyei hnyouv orn lorqc nor
 naaiv nyungc mienh meih mbuo za gengh oix zuqc taaih
yiem esie saengv nyei zuangx jiu baang jangx taux meih mbuo
 aa kuin laa caux bitc sinx laa aengx caux yiem ninh mbuo nyei biauv zoux leiz baaix wuov norm jiu baang
 weic mbuo lomh nzoih sienx ziouv ninh mbuo ziouc jangx taux meih mbuo
yiem naaiv nyei zuangx gorx youz yaac jangx taux meih mbuo
 meih mbuo oix zuqc zoux hnyouv cing nzengc
 laanh caux laanh zom hmien naaic baengh orn
yie ganh nanv batv fiev naaiv deix waac
 baulo
 jangx taux meih mbuo
se gorngv haaix dauh maiv hnamv ziouv
 bun ninh zuqc zioux aqv
 yie mbuo nyei ziouv aah
 tov meih daaih aqv maah
tov ziouv yesu ceix en bun meih mbuo
mbuo caux giduc yesu juangc maengc ziangh
 yie yaac hnamv haic meih mbuo zuangx mienh aqv
 aamen
