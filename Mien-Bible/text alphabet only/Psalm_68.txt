tov tin hungh jiez daaih
 bun ninh nyei win wangv nzaanx nzengc
 tov bun nzorng ninh wuov deix yiem ninh nyei wuov ndaangc maengx tiux biaux
tov zunc ninh mbuo biaux
 hnangv douz sioux zuqc nziaaux buonc nzaanx mingh nor
 tov bun orqv mienh yiem tin hungh nyei nza hmien zuqc mietc hnangv mueiz nzing zuqc douz buov yuqc nor
mv baac tov bun kuv mienh a hneiv
 bun ninh mbuo yiem tin hungh nyei nza hmien
 za gengh njien youh orn lorqc haic
baaux nzung ceng tin hungh
 baaux ceng ninh nyei mengh
 ceng geh jienv mbuonx wuov dauh
 ninh nyei mbuox heuc ziouv
  oix zuqc yiem ninh nyei nza hmien njien youh
tin hungh yiem ninh nyei cing nzengc dorngx zoux guh hanh fu jueiv nyei die yaac beu jienv auv guaav
tin hungh bun kou ndoqc mienh maaih biauv yiem
 bun zuqc wuonx nyei mienh cuotv daaih duqv longx
 mv baac ngaengc ninh nyei mienh oix zuqc yiem deic bung haanz
 ndau nqaai nzengc nyei dorngx
o tin hungh aah
 meih yiem meih nyei baeqc fingx nyei wuov ndaangc maengx cuotv mingh yangh jiex deic bung huaang wuov zanc
 selaa
ndau dorng jienv tin hungh dongz
 lungh yaac duih mbiungc njiec
 sinaai mbong yiem tin hungh nyei nza hmien
 se i saa laa en nyei tin hungh nyei nza hmien
 dongz
o tin hungh aah
 meih bun lungh duih domh mbiungc njiec
 meih nzipc nyei buonc ndau nqaai
 meih bun nyiemz daaih
meih nyei baeqc fingx liepc nguaaz gorn yiem wuov
 o tin hungh aah
 weic zuqc meih longx haic
 meih liuc leiz ziangx bun mienh jomc mienh
ziouv hatc waac
 maaih domh guanh m sieqv dorn dorh naaiv deix kuv fienx mingh zunh gorngv
gunv jun baeng nyei hungh tiux biaux nzengc
 biaux nzengc aqv loh
 yiem biauv wuov deix m sieqv dorn bun nqoi caangv daaih nyei ga naaiv
maiv gunv ninh mbuo corc bueix ba gi yungh laanh mbu ndongx
 baeqc gopv nyei ndaatv buang jienv nyaanh
 ndaatv nyei biei nzaatv jienv zien jiem youc youc wuov
nernh jiex wuov dauh bun yiem deic bung wuov deix hungh diex nzaanx mingh nyei ziangh hoc
 ninh bun sorng duih njiec sanx mon mbong
mbaasaan mbong benx hlo hlang nyei domh mbong
 mbaasaan mbong maaih ziex norm mbong ningv
ningv camv nyei mbong aah
 meih weic haaix diuc mangc buatc korv fiqv tin hungh oix longc benx ninh yiem nyei dorngx
 se dongh ziouv oix yietc liuz yiem nyei mbong
ziouv yiem sinaai mbong dorh jienv cin cin waanc waanc norm mborqv jaax cie bieqc cing nzengc nyei dorngx
meih faaux hlang nyei dorngx wuov zanc meih dorh zuqc caangv nyei mienh gan jienv mingh
 yaac yiem mienh mbu ndongx zipv zingh nyeic
 liemh yiem hnyouv ngaengc nyei mienh zipv daaih
 bun ziouv tin hungh yiem wuov norm dorngx
ceng ziouv
 dongh hnoi hnoi ndaam mbuo nyei kouv naanc wuov dauh
 se dongh tin hungh njoux yie mbuo
 selaa
yie mbuo nyei tin hungh se njoux yie mbuo nyei tin hungh
 se ziouv tin hungh
 njoux yie mbuo biaux ndutv maiv zuqc daic
mv baac tin hungh oix mborqv huv ninh nyei win wangv nyei m nqorngv
 se dongh maaih mba biei nyei m nqorngv baengh
 zanc zanc baamz jienv zuiz nyei mienh
ziouv gorngv
yie oix dorh ninh mbuo yiem mbaasaan nzuonx daaih
 yaac bun ninh mbuo yiem ndo haic nyei koiv nzuonx
weic bun meih mbuo comx jienv meih mbuo nyei win wangv nyei nziaamv gu nyuoz
 meih mbuo nyei juv yaac duqv mbiec ninh mbuo nyei nziaamv
o tin hungh aac
 mienh buatc meih nyei mienh mbaih jienv yangh jauv
 yie nyei tin hungh
 yie nyei hungh diex nyei mienh mingh bieqc singx dinc
baaux nzung nyei mienh yiem wuov ndaangc maengx
 patv daanh baah nyei mienh yiem nqa haav
 mborqv nzoz nyei m sieqv dorn yiem mbu ndongx
o i saa laa en mienh nyei zeiv fun aah
 oix zuqc yiem mienh camv gapv zunv nyei wuic mbu ndongx ceng tin hungh
 se ceng ziouv
gauh faix jiex nyei mben yaa min fingx mingh ndaangc
 gan nqa haav daaih maaih yu ndaa fingx nyei bieiv zeiv
 maaih se mbu lun nyei bieiv zeiv caux napv taa li nyei bieiv zeiv
o tin hungh aah
 tov bun meih nyei qaqv cuotv
 o tin hungh aah
 tov longc meih nyei qaqv tengx yie mbuo hnangv meih weic yie mbuo zoux jiex nor
weic meih yiem ye lu saa lem nyei biauv zuangx hungh diex dorh zingh nyeic bun meih
tov meih hemx i yipv
 dongh yiem luoqc diqc lomc gu nyuoz nyei hieh zoih
 hemx ngongh gouv caux ngongh dorn
 se fingx fingx mienh
 caaiv njiec mauv aapv mienh fungx nyaanh bun ninh mbuo wuov deix
 bun a hneiv mborqv jaax nyei fingx fingx mienh nzaanx nzengc
maaih gong zoh oix yiem i yipv daaih
 e ti o bie mienh oix siepv siepv nyei sung buoz jouh tin hungh
o lungh ndiev maanc guoqv aah
 oix zuqc baaux nzung ceng tin hungh
 oix zuqc baaux nzung ceng ziouv
 selaa
ceng geh jienv gu nguaaic lungh wuov dauh
 se geh jienv yiem loz hnoi daaih nyei lungh
 mangc maah
 ninh bungx ninh nyei qiex cuotv
 se hlo haic nyei qiex
zunh gorngv tin hungh maaih qaqv
 zoux hlo gunv i saa laa en mienh
 ninh nyei qaqv yaac yiem wuov lungh
o tin hungh aac
 meih yiem meih nyei singx dinc za gengh mbuoqc horngh haic
 se i saa laa en nyei tin hungh
 ninh bun ninh nyei baeqc fingx maaih qaqv henv
 oix zuqc ceng tin hungh
