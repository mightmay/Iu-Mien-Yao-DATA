ginv mengh dauh longx se gauh longx ginv zinh zoih camv
 duqv mienh taaih se gauh longx jiem nyaanh
mienh maaih mienh caux mienh jomc mienh maaih yietc diuc fih hnangv
 se ziouv zeix ninh mbuo yietc zungv daaih
mienh guai mienh buatc haih maaih sic cuotv ziouc simv nqoi
 mv baac maiv hiuv haaix nyungc nyei mienh hungx jienv mingh ziouc zuqc kouv aqv
nyiemc ganh zoux faix yaac taaih ziouv bun mienh duqv zinh zoih
 duqv mienh taaih yaac duqv maengc ziangh
buv longh buv dangv mienh nyei jauv maaih njimv caux koux
 haaix dauh goux duqv ganh zungv leih nqoi naaiv deix ga naaiv go
njaaux fu jueiv gan ninh horpc zuqc yangh nyei jauv
 gox daaih ninh ziouc maiv leih nqoi
butv zoih mienh gunv mienh jomc mienh
 gaav zaeqv nyei mienh benx zaeqv ziouv nyei nouh
mienh zuangx orqv nyei jauv ziouc siou zeqc naanc
 tin hungh nouz mienh nyei biaav yaac oix bun ninh zuqc mietc
haaix dauh mangc maiv jiex mueic
 zoux hnyouv jangv
 ziouc duqv fuqv
 weic zuqc ninh zorqv buonc ganh nyei nyanc hopv bun mienh jomc mienh
oix zuqc zunc cuotv huotv mienh nyei mienh
 nzaeng jaax nyei jauv ziouc baac mi aqv
 nzaeng jaax
 gorngv doqc nyei jauv yaac sekv nzengc
haaix dauh a hneiv maaih cing nzengc hnyouv
 ninh nyei waac yaac maaih en zingh
 wuov dauh ziouc duqv hungh diex zoux ninh nyei doic
ziouv nyei m zing goux jienv wuonh zaang
 mv baac ninh mbienv maiv ziepc zuoqv nyei mienh nyei waac
mienh lueic mienh gorngv
ga nyiec maengx maaih dauh sienh
 nziex yiem wuov jaai horngc yie haih zuqc ninh ngaatc daic
hienx nqox nyei m sieqv dorn nyei nzuih hnangv ndo haic nyei kuotv
   ziouv qiex jiez nyei mienh zungv zuqc ndortv bieqc gu nyuoz
hngongx nyei jauv m daaih yiem fu jueiv nyei hnyouv
 mv baac longc biaav mborqv njaaux haih zunc cuotv leih ninh go
haaix dauh zeix mienh jomc mienh weic douh ganh butv zoih
 fai fungx zingh nyeic bun butv zoih mienh
 setv mueiz ninh ganh jomc mi aqv
meih oix zuqc baeng m normh muangx cong mengh mienh nyei waac
 yie njaaux nyei waac oix zuqc longc hnyouv muangx
se gorngv meih zaangh jienv naaiv deix waac yiem hnyouv
 yaac liuc leiz ziangx zanc zanc haih gorngv
 ziouc tengx meih horpc hnyouv aqv
yie ih hnoi njaaux nyei se dongh meih
 meih ziouc haih hiuv duqv naaiv deix waac weic bun meih kaux ziouv
yie weic meih fiev faah ziepc ginc kuinx nyei waac caux wuonh zaang nyei waac maiv zeiz
yie oix bun meih hiuv duqv haaix nyungc horpc
 haaix nyungc zien
 weic bun meih haih longc zien waac dau paaiv meih mingh nyei mienh
maiv dungx caangv mienh jomc mienh nyei ga naaiv weic zuqc ninh jomc
 yaac maiv dungx yiem zingh gaengh zeix doh naanc mienh
weic zuqc ziouv oix tengx ninh mbuo caengx sic
 haaix dauh hoic ninh mbuo
 ziouv oix hoic wuov dauh nyei maengc
maiv dungx caux hungh hec qiex jiez siepv nyei mienh daav loz gaeng
 yaac maiv dungx caux ga qiex beqv nyei mienh mingh
nziex meih haih zuotc ninh nyei nyungc zoux
 yaac zuqc koux hlopv zuqc ganh
maiv dungx hnangv mienh laengz nzuih beu mienh nyei zaeqv
 yaac maiv dungx laengz zoux ndaam daauh
se gorngv meih maiv maaih haaix nyungc jaauv sung
 liemh meih bueix jienv nyei coux ninh mbuo ziouc zorqv mingh
meih nyei ong taaix liepc nyei deic jaaix
 meih maiv dungx suiv
meih buatc maaih banh zeic zoux gong longx nyei mienh
 ninh duqv souv jienv hungh diex nyei nza hmien
 maiv zeiz souv maiv maaih mengh dauh nyei mienh nyei nza hmien
