wuov zanc mose caux i saa laa en mienh baaux naaiv diuh nzung ceng ziouv
yie oix baaux nzung ceng ziouv  weic zuqc ninh mborqv domh jaax hingh mi aqv
 ninh zorqv maaz caux geh maaz nyei mienh fengx njiec koiv gu nyuoz
ziouv  zoux yie nyei qaqv caux yie nyei nzung
 ninh se njoux yie wuov dauh
 ninh zoux yie nyei tin hungh
 yie oix ceng ninh
 se yie nyei die nyei tin hungh
 yie oix taaih ninh zoux hlo
ziouv  zoux mborqv jaax nyei baeng
 ninh nyei mbuox heuc ziouv
ninh zorqv faalo hungh mborqv jaax nyei maaz cie caux baeng guanh zoi njiec koiv
 faalo hungh gauh longx jiex nyei baeng bieiv zuqc koiv siqv yiemx daic nzengc
ndo haic nyei wuom yiemx ninh mbuo
 ninh mbuo hnangv la bieiv zemh njiec koiv ndoqv
o ziouv  aac
 meih nyei mbiaauc jieqv buoz maaih mbuoqc horngh haic nyei domh qaqv
 o ziouv  aac
 meih nyei mbiaauc jieqv buoz zorqv win wangv mborqv baaic nzengc
meih longc meih hlo haic nyei domh qaqv baaic nzengc meih nyei win wangv
 meih qiex jiez hnangv njopc douz
 buov qui ninh mbuo hnangv buov mbiauh nqaauv gorn nor
meih longc mba zorng nyei qiex biomv koiv
 koiv nyei wuom ziouc ndui jienv wuov
 liepc zaqc hnangv laatc nor
 koiv ndoqv ndo jiex nyei dorngx ngaengc mi aqv
win wangv gorngv
  yie oix zunc jienv mingh
 yie oix zunc zaaic
 zorqv jienv ninh mbuo
 yie oix luv nzengc ga naaiv bun nqoi
 yie oix sueih yie ganh longc taux buangv hnyouv
 yie oix baeng yie nyei nzuqc ndaauv cuotv
 yie ganh nyei buoz oix mietc nzengc ninh mbuo
meih nyei nziaaux buonc daaih
 koiv ziouc yiemx nzengc ninh mbuo
 ninh mbuo ndortv njiec domh wuom seix
 zemh njiec hnangv jungz nor
o ziouv  aac
 yietc zungv zienh maaih haaix dauh hnangv meih
 maaih haaix dauh hnangv meih cing nzengc jiex
 haaix dauh haih hnangv meih zoux mbuoqc horngh haic
 henv haic nyei domh sic
meih sung cuotv meih nyei mbiaauc jieqv buoz
 ndau beih ziouc naqv nzengc yie mbuo nyei win wangv
meih yietc liuz hnamv mienh
 oix yienz meih zuoqc nzuonx wuov deix mienh nyei jauv
 meih longc domh qaqv dorh ninh mbuo mingh taux meih yiem nyei cing nzengc dorngx
maanc fingx mienh haiz ziouc sin zinx nzengc
 fi li saa die mienh gengh
 gamh nziex haic
zoux hlo nyei e ndom mienh gamh nziex nzengc
 mo apc nyei bieiv zeiv sin zinx jienv yiem
 kaa naa an mienh gamh nziex gau
 mba nziu yuqc nzengc
ninh mbuo za gengh
 gamh nziex haic
 hnyouv waaic nzengc
 o ziouv  aac
 laaix meih nyei domh qaqv ninh mbuo gamh nziex gau
 zungv maiv haih dongz hnangv la bieiv nor
 zuov meih nyei baeqc fingx jiex mingh
 se zuov meih zuoqc nyei mienh jiex nzengc
meih dorh ninh mbuo bieqc daaih liepc nguaaz gorn yiem meih ganh nyei mbong
 o ziouv  aac
 se meih ginv daaih zoux meih ganh yiem nyei dorngx
 o ziouv  aac
 se meih ganh nyei buoz ceix daaih nyei singx dinc
ziouv  yietc liuz duqv zoux hungh taux maanc gouv maanc doic
faalo hungh nyei maaz caux mborqv jaax nyei maaz cie caux geh maaz mienh njiec koiv wuov zanc
 ziouv  bun koiv nyei wuom aengx liouc nzuonx yiemx nzengc ninh mbuo
 mv baac i saa laa en mienh yangh koiv mbu ndongx nyei ndau nqaai jiex
aalon nyei dorc
 ziouv  nyei douc waac mienh
 miliem
 nanv jienv ninh nyei lorh nzoz mborqv jienv nzung mingh
 yietc zuangx m sieqv dorn yaac nanv jienv lorh nzoz
 yietc binc mborqv jienv nzung
 yietc binc cangx heix
 gan jienv miliem mingh
miliem ziouc baaux nzung gorngv
meih mbuo oix zuqc baaux nzung ceng ziouv weic zuqc ninh mborqv domh jaax hingh mi aqv
 ninh zorqv maaz caux geh maaz mienh zoi njiec koiv gu nyuoz
nqa haav mose aengx dorh i saa laa en mienh yiem koiv siqv hlen cuotv mingh bieqc suwaa deic bung huaang
 yiem deic bung huaang yangh buo hnoi yaac lorz maiv duqv wuom hopv
ninh mbuo mingh taux norm dorngx
 mbuox heuc maalaa
 mv baac wuom im haic
 hopv maiv duqv
 laaix wuom im mienh cingx heuc wuov norm dorngx maalaa
baeqc fingx ziouc ngopv mose aengx naaic ninh
yie mbuo oix zuqc hopv haaix nyungc laeh
mose qaqv tov ziouv
  ziouv  bun ninh buatc nqanx ndiangx
 ninh zorqv wuov nqanx ndiangx guaengx njiec wuom
 wuom ziouc kuv daaih aqv
 yiem wuov norm dorngx ziouv  liepc diuh leiz caux leiz latc seix ninh mbuo
ninh gorngv
se gorngv meih mbuo longx longx muangx yie
 ziouv
 meih mbuo nyei tin hungh
 nyei waac
 zoux nyungc nyungc ei yie buatc horpc nyei jauv
 meih mbuo yaac muangx longx yie nyei leiz latc
 gan nzengc yie nyei yietc zungv leiz
 yie ziouc maiv bun meih mbuo butv dongh yie bun i yipv mienh butv nyei baengc
 weic zuqc yie se ziouv
 zorc meih mbuo nyei baengc wuov dauh
ninh mbuo aengx jiex mingh taux elim deic
 maaih ziepc nyeic zingv wuom caux cietv ziepc zungh daau
 ninh mbuo ziouc yiem wuov wuom hlen liepc ciangv
