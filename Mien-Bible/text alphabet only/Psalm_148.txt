oix zuqc ceng ziouv
    oix zuqc yiem gu nguaaic lungh ceng ziouv
 yiem hlang nyei dorngx ceng ninh
ninh nyei zuangx fin mienh oix zuqc ceng ninh
 ninh nyei zuangx fin mienh baeng oix zuqc ceng ninh
mba hnoi aah
 hlaax aah
 oix zuqc ceng ninh
 ziux njang nyei yietc zungv hleix aah
 oix zuqc ceng ninh
hlang jiex nyei lungh caux yiem lungh gu nguaaic nyei wuom aah
 oix zuqc ceng ninh
tov bun naaiv deix yietc zungv ceng ziouv nyei mengh
 weic zuqc ninh yietv hatc ziouc cuotv daaih aqv
ninh liepc naaiv deix daaih yietc liuz taux yietc liuz
 ninh njiec nyei lingc yietc liuz maiv haih jiex
oix zuqc yiem ndau beih ceng ziouv
  koiv nyei domh mbiauz caux yiem koiv ndo nyei dorngx yietc zungv oix zuqc ceng
douz caux borqc
 sorng caux mbuonx
 caux ei jienv ninh nyei lingc nyei domh nziaaux
domh mbong fiuv mbong yietc zungv
 ziangh biouv nyei ndiangx caux yietc zungv si ndaa zongh ndiangx
hieh zoih caux yietc zungv saeng kuv
 nyorng ndau nyei ga naaiv caux haih ndaix nyei norqc oix zuqc ceng ninh
lungh ndiev nyei hungh diex caux maanc fingx mienh
 zoux jien nyei caux yietc zungv zoux hlo nyei mienh
houh saeng caux sieqv
 mienh gox mienh caux fu jueiv oix zuqc ceng ninh
tov bun naaiv deix yietc zungv ceng ziouv nyei mengh
 weic zuqc kungx maaih ninh nyei mbuox ganh hlo jiex hnangv
 ninh nyei njang laangc yiem lungh caux ndau gu nguaaic
ninh bun ninh nyei baeqc fingx henv weic bun ninh nyei cing nzengc baeqc fingx ceng ninh
 se dongh nitv ninh fatv nyei baeqc fingx
 i saa laa en mienh
 oix zuqc ceng ziouv
