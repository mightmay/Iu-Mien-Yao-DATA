saa lo morn gauh kuh muangx jiex nyei nzung
tov meih longc meih nyei nzuih zom yie
 weic zuqc meih hnamv yie se gauh longx a ngunc diuv
meih nzaatv sin nyei youh huonh huonh nyei ndaang
 meih nyei mengh hnangv dox cuotv nyei youh ndaang
 weic naaiv zuangx sieqv hnamv meih
tov dorh yie caux meih mingh
 bun yie mbuo siepv siepv nyei mingh maah
 hungh diex dorh yie bieqc ninh nyei gen
 yie mbuo ziouc weic meih njien youh orn lorqc
 yie mbuo ziouc oix ceng meih ndongc naaic hnamv yie gauh camv a ngunc diuv kuv
 zuangx m sieqv dorn hnamv meih se horpc nyei
o ye lu saa lem nyei zuangx sieqv aac
 maiv gunv yie jieqv
 mv baac nzueic nyei
 hnangv ke ndaa nyei ndopv liuh yaac hnangv saa lo morn nyei hungh dinc nyei mbaeqc gaengh ndie
maiv dungx mangc piex yie weic zuqc yie jieqv
 yie jieqv weic zuqc nyutc pui
 caux yie juangc maa nyei gorx qiex jiez yie
 aapv yie goux a ngunc huingx
 mv baac yie ganh nyei a ngunc huingx yie maiv duqv goux
yie nyei hnyouv hnamv nyei mienh aah
 tov meih mbuox yie
 meih yiem haaix norm dorngx bungx ba gi yungh
 lungh aanx meih bun meih nyei ba gi yungh hitv kuonx haaix norm dorngx
 yie weic haaix diuc oix zuqc hnangv mbiorngz jienv hmien nyei m sieqv dorn yiem meih nyei doic nyei ba gi yungh guanh ga hlen
gauh nzueic jiex nyei sieqv aac
 se gorngv meih maiv hiuv nor
 zimh jienv ba gi yungh guanh nyei deih mingh
 gunv bungx meih nyei yungh yiem goux yungh mienh nyei ndopv liuh ga hlen
yie hnamv nyei sieqv aah
 yie beiv meih hnangv faalo hungh tor cie nyei maaz nzueic
meih nyei i bung kamx bui maaih zorng nzueic nyei ga naaiv
 meih nyei jaang dangh jienv cunx daaih nyei zou buv
yie mbuo oix longc jiem zoux siou setv bun meih
 aengx longc nyaanh hietv puix jienv
hungh diex zueiz jienv ninh nyei dieh nyei ziangh hoc
 yie nyei youh ndaang cuotv ndaang nyei qiex buangv
yie hnamv nyei dorn weic yie se hnangv yietc mbuoqc mu yorc ndaang
 zanc zanc yiem yie nyei la kuotv
yie hnamv nyei dorn weic yie se hnangv yietc joih fongc fin biangh yiem en ge ndi nyei a ngunc huingx gu nyuoz
yie hnamv nyei sieqv aac
 meih nzueic haic
 meih za gengh
 nzueic
 meih nyei m zing hnangv baeqc gopv nor
yie hnamv nyei dorn aah
 meih nzueic haic
 meih za gengh
 nzueic
 mbuo nyei coux se miev nyiemz
mbuo nyei biauv nyei dungz haengh se si ndaa zongh ndiangx
 zongh ndiangx zoux mbuo nyei saengh siouv
