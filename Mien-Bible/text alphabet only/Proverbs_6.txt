yie nyei dorn aah
 se gorngv meih laengz waac beu meih nyei juangc laangz mienh nyei zaeqv
 fai laengz zoux ndaam daauh beu ganh dauh mienh nyei zaeqv
se gorngv meih gorngv nyei waac hlopv zuqc meih
 meih nyei nzuih gorngv nyei waac ndoh jienv meih
yie nyei dorn aah
 meih oix zuqc hnangv naaiv nor zoux njoux meih ganh
 weic zuqc meih zuqc yiem meih nyei juangc laangz mienh nyei buoz ndiev mi aqv
 mingh aqv
 mingh lorz meih nyei juangc laangz mienh aengx nyiemc ganh zoux faix qaqv tov
maiv dungx bun meih nyei m zing njipv jienv m njormh
 maiv dungx bun m zing ndopv nyuix
oix zuqc njoux ndutv ganh hnangv njaih leih ndutv zaeng hlaang mienh nyei buoz
 yaac hnangv norqc biaux ndutv zaeng koux mienh nyei buoz ndiev
mienh lueic mienh aah
 meih oix zuqc mingh zaah mangc nziouv
 hnamv taux nziouv zoux nyei jauv ziouc duqv cong mengh
nziouv maiv maaih bieiv zeiv
 maiv maaih jien
 maiv maaih haaix dauh gunv
mv baac nqaai gorng ninh liuc leiz nyanc hopv
 gaatv gaeng zuangx nyei ziangh hoc yaac siou nyanc nyei ga naaiv
mienh lueic mienh aah
 meih oix bueix taux haaix zanc
 meih oix m njormh taux haaix zanc cingx jiez sin daaih
aengx bueix dangh
 m njormh dangh
 qopv jienv buoz m njormh da hngatv dangh
jomc nyei jauv ziouc hnangv janx zaqc liemh zeih taux
 dangx donx nyei jauv daaih hnangv mienh dorh jienv wuoqc ginc daaih taux
maiv lamh longc nyei orqv mienh jiex naaiv jiex wuov gorngv baeqc
ninh nyapc m zing
 fengx zaux
 buoz yaac nuqv jienv
hnyouv pien daav orqv nyei za eix
 zanc zanc coqv huv
weic naaiv ninh oix liemh zeih zuqc zeqc naanc
 nduqc dangh hnangv zuqc baaic waaic nzengc
 maiv haih zorc
ziouv  nzorng nyei maaih juqv nyungc
 ninh gamh nziev nyei
 youx nyei maaih siec nyungc
maaih m zing jaax hlang
 gorngv baeqc nyei nzuih
 buoz daix maiv zoux dorngc nyei mienh
hnyouv daav orqv nyei za eix
 zaux tiux siepv nyei mingh lorz orqv nyei sic
zoux jaav zorng zengx nyei mienh tauv qiex kungx cuotv gorngv baeqc nyei waac
 caux mienh yiem ninh nyei gorx youz mbu ndongx coqv lunc mienh
yie nyei dorn aah
 oix zuqc gan longx meih nyei die hatc nyei waac
 yaac maiv dungx guangc meih nyei maa njaaux nyei jauv louc
oix zuqc zanc zanc zaangh jienv meih nyei hnyouv
 yaac kuangx jienv meih nyei jaang
meih yangh jauv
 ninh mbuo ziouc dorh meih
 meih bueix nyei ziangh hoc
 ninh mbuo oix beu jienv meih
 meih nyie daaih
 ninh mbuo yaac caux meih gorngv
weic zuqc naaiv deix hatc nyei waac zoux norm dang
 njaaux nyei waac zoux njang
 gorngv njaaux
 mborqv njaaux se benx jauv bun mienh duqv maengc ziangh
weic beu jienv meih
 tengx meih simv nqoi orqv nyei m sieqv dorn
 leih nqoi buangh liouh nyei auv gorngv yuoqc mienh nyei nzuih mbiaangc
maiv dungx yiem hnyouv hanc ninh nzueic nyei jauv
 yaac maiv dungx bun ninh nyei m zing baeng zuqc meih
weic zuqc mienh haih longc yietc norm njuov nyei jaax zinh cingv maaic sin nyei m sieqv dorn
 mv baac hienx nqox nyei auv zungv zorqv mienh jaaix mienh nyei maengc
mienh haih qam jienv douz yaac maiv bun ninh nyei lui zuqc douz buov duqv nyei fai
mienh haih yangh zieqc jienv douz nyei douz taanx gu nguaaic mingh
 yaac maiv zuqc douz buov zaux fai
haaix dauh mingh caux ganh dauh mienh nyei auv yaac fih hnangv nyei
 maiv maaih haaix dauh hluo liuz ninh yaac maiv zuqc dingc zuiz
se gorngv mienh hnyouv sie ziouc nimc ga naaiv tengx ninh beuv
 mienh mangc piex ninh maiv zeiz
se gorngv ninh zuqc zorqv ninh oix zuqc buih siec gouv
 zungv bun nzengc ninh nyei biauv zong maaih nyei ga naaiv
mv baac mienh hienx auv ninh hnamv duqv hngongx haic
 haaix dauh hnangv naaiv zoux zungv bun ninh ganh zuqc mietc
ninh zuqc mun
 zuqc nyaiv
 ninh zuqc baaic hmien
 yietc liuz maiv haih sortv guangc
weic zuqc m jangc dorn hanc
 ninh m daaih qiex jiez
 taux jaauv win nyei ziangh hoc ninh maiv nyaangc zingh aqv
ninh maiv longc haaix nyungc buih bun ninh
 bun zingh nyeic ndongc haaix camv ninh hnyouv maiv nqaai
