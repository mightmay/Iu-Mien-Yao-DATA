yie zuqc kouv aqv
 yie se hnangv siou baac nqaai gorng nyei biouv nor
 yaac hnangv mienh gaeqv baac zengc njiec nyei a ngunc biouv
 maiv maaih yietc joih biouv nyanc
 yaac maiv maaih dongh yie nyei hnyouv oix nyei daauh torngx zuoqc nyei ngongh nyorx biouv
yiem naaiv norm deic bung maiv zengc yietc dauh gan longx tin hungh nyei mienh
 yiem zuangx mienh mbu ndongx maiv maaih yietc dauh hnyouv zingx
 dauh dauh mienh zuov jienv daix mienh
 gorqv mienh longc mungz mingh zaeng ninh nyei gorx youz
ninh mbuo nyei buoz za gengh haih zoux orqv sic
 zoux jien nyei mienh caux siemv zuiz jien oix nyanc nyaanh hmuangx
 maaih hatc maaz nyei mienh gorngv cuotv yiem hnyouv hnamv orqv nyei za eix
 ninh mbuo gapv doic caangh laangh zoux waaic sic
yiem ninh mbuo mbu ndongx gauh longx jiex nyei mienh se hnangv maaih njimv nyei miev
 meih mbuo hnyouv gauh zingx jiex nyei mienh yaac hnangv njimv nyei laatc
 siouv gaeng mienh gorngv oix taux nyei hnoi
 se tin hungh dingc zuiz nyei hnoi taux aqv
 ih zanc ninh mbuo lunc nzengc
maiv dungx kaux meih nyei juangc laangz mienh
 yaac maiv dungx sienx haaix dauh loz gaeng doic
 oix zuqc gunv jienv meih mbuo nyei nzuih
 yaac oix zuqc faix fim caux ganh nyei auv gorngv nyei waac
weic zuqc dorn mangc piex die
 sieqv yaac caux maa doix dekc
 mbuangz caux maa buoc nzaeng jaax
 mienh nyei win wangv se ganh nyei biauv zong mienh
mv baac yie ganh aeqv
 yie oix mangc jienv ziouv
 yie oix zuov jienv dongh njoux yie wuov dauh tin hungh
 yie nyei tin hungh oix muangx yie
yie nyei win wangv aac
 maiv dungx huotv yie
 maiv gunv yie ndorpc
 yie duqv jiez sin daaih
 maiv gunv yie zueiz hmuangx gu nyuoz
   ziouv  oix zoux yie nyei njang
yie oix zuqc diev jienv ziouv nouz yie
 weic zuqc yie baamz zuiz dorngc ninh
 yie oix zuqc diev jienv zuov ninh tengx yie jaiv sic
 ninh oix dorh yie cuotv daaih yiem njang gu nyuoz
 yie ziouc buatc ninh zoux duqv baengh fim nyei
wuov zanc yie nyei win wangv ziouc duqv buatc
 dongh gorngv mbuox yie
ziouv
 meih nyei tin hungh yiem haaix
 wuov dauh oix zuqc nyaiv aqv
 yie duqv buatc ninh mbuo zuqc baaic hnangv yiem hei horngc nyei wuom bamc zuqc mienh caaiv nor
ye lu saa lem aac
 ceix zingh laatc nyei hnoi oix taux aqv
 taux wuov hnoi meih nyei gapv jaaix duqv capv cuotv
taux wuov hnoi meih nyei baeqc fingx ziouc yiem norm norm dorngx nzuonx daaih lorz meih
 ninh mbuo yiem atc si lie guoqv taux i yipv deic bung
 yiem i yipv taux yu fe ditc domh ndaaih
 yiem naaiv bung koiv taux wuov bung koiv mbu ndongx
 yiem naaiv norm mbong taux wuov norm mbong nyei mienh oix nzuonx taux meih naaiv
ndau beih ziouc zuqc baaic huaang nzengc
 laaix lungh ndiev mienh zoux nyei waaic sic
ziouv aac
 tov goux meih nyei baeqc fingx hnangv goux ba gi yungh mienh longc biaav mbiaac goux ba gi yungh nor
 se meih nzipc daaih nyei ba gi yungh guanh
 ninh mbuo yiem lomc huaang lengh nyei dorngx
 yiem ndau touv longx nyei deic bung mbu ndongx hnangv yiem huingx nor
 tov bun ninh mbuo yiem mbaasaan caux gi le aatc lorz nyanc hnangv loz hnoi wuov nor
ziouv  gorngv
hnangv meih mbuo cuotv i yipv deic bung wuov zanc
 yie oix bun ninh mbuo mangc mbuoqc horngh nyei sic
maanc guoqv mienh ziouc buatc yaac zuqc nyaiv
 maiv gunv ninh mbuo maaih domh qaqv
 ninh mbuo ziouc longc buoz buang jienv nzuih
 m normh yaac ndung mi aqv
ninh mbuo ziouc mbiec nie mbung hnangv naang nor
 yaac hnangv nyorng ndau nyei ga naaiv
 ninh mbuo sin zinx jienv cuotv ninh mbuo weih wuonv nyei dorngx
 ninh mbuo ziouc huin daaih gamh nziex jienv lorz ziouv
 yie mbuo nyei tin hungh
 yaac weic ziouv  gamh nziex
o tin hungh aac
 maiv maaih ganh dauh zienh hnangv meih
 meih guangc meih nzipc daaih zengc njiec nyei mienh nyei zuiz
 meih maiv yietc liuz qiex jiez
 weic zuqc meih a hneiv ziepc zuoqv nyei hnamv mienh
meih aengx oix korv lienh nzunc yie mbuo
 yaac zorqv yie mbuo nyei zuiz caaiv jienv
 meih oix zorqv yie mbuo nyei zuiz zoi njiec ndo nyei koiv
meih oix ziepc zuoqv nyei zoux bun yaakopv
 yaac bun apc laa ham nyei zeiv fun hiuv duqv meih ziepc zuoqv nyei hnamv apc laa ham
 hnangv loz hnoi meih caux yie mbuo nyei ong taaix
 houv jienv laengz jiex nyei ngaengc waac
