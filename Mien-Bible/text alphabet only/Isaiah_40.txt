meih mbuo nyei tin hungh gorngv
 oix zuqc orn hnyouv
 oix zuqc orn yie nyei baeqc fingx nyei hnyouv
oix zuqc caux ye lu saa lem gorngv orn hnyouv nyei waac
 yaac zunh mbuox ninh
 ninh zuqc kouv naanc nyei ziangh hoc jiex mi aqv
 ninh nyei zuiz yaac duqv guangc mi aqv
 ninh zuqc ziouv dingc ninh zoux nyei yietc zungv zuiz i gouv
maaih laanh mienh heuc jienv gorngv
yiem deic bung huaang oix zuqc liuc leiz ziouv  nyei jauv
 yiem deic bung haanz oix zuqc weic mbuo nyei tin hungh koi diuh domh jauv zaqc nyei
norm norm horngz oix zuqc dinh faaux daaih
 yietc zungv mbong hlang mbong aiv oix zuqc zoux aiv njiec
 maiv yuonh nyei dorngx oix zuqc fih mbaengc
 hlang hlang aiv aiv nyei dorngx oix zuqc benx ndau baengh
ziouv nyei njang laangc oix hinc cuotv daaih
 baamh mienh yietc zungv oix lomh nzoih buatc
 weic zuqc ziouv ganh nyei nzuih gorngv liuz aqv
maaih qiex gorngv
heuc maah
 yie ziouc gorngv
yie oix zuqc heuc haaix nyungc
yietc zungv baamh mienh se hnangv miev nor
 ninh mbuo nyei njang laangc yaac hnangv ndau huaang nyei biangh
miev nqaai mingh
 biangh yaac bioh
 weic zuqc ziouv nyei qiex biomv zuqc
 baamh mienh ndongc haaix zungv hnangv miev nor
miev nqaai mingh
 biangh yaac bioh
 mv baac yie mbuo nyei tin hungh nyei waac yietc liuz yiem
o si on zingh nyei mienh aah
 meih mbuo dorh kuv fienx
 oix zuqc faaux mbong hlang
 o ye lu saa lem zingh nyei mienh aah
 meih mbuo dorh kuv fienx
 meih mbuo oix zuqc cuotv qiex hlo nyei heuc
 cuotv qiex heuc
 maiv dungx gamh nziex
 oix zuqc gorngv mbuox yu ndaa nyei zingh
naaiv se meih mbuo nyei tin hungh
mangc maah
 ziouv tin hungh  dorh jienv domh qaqv daaih
 ninh nyei buoz tengx ninh gunv
 mangc maah
 ninh nyei zingh nyeic caux ninh yiem
 ninh winh bun nyei yiem ninh nyei nza hmien
ninh goux ninh nyei mienh hnangv goux ba gi yungh nyei mienh goux ganh nyei yungh guanh nor
 ninh longc buoz hlorv zunv ninh nyei ba gi yungh dorn hlorpv jienv yiem ninh nyei la kuotv
 yaac manc manc dorh dorh jienv dorn nyei ba gi yungh maa
haaix dauh longc buoz zaangv or hlaau koiv nyei wuom
 fai longc buoz naamx ndorqc lungh
 haaix dauh zorqv lungh ndiev nyei nie mbung dapv norm tongv
 fai longc nziangx nziang mbong
 fai longc tin baengh dangv nziang mbong aiv
haaix dauh haih zaqv duqv zuqc ziouv  nyei hnyouv fai zoux ninh nyei caangh laangh mienh njaaux ninh
ninh caux haaix dauh caangh laangh cingx haih hiuv duqv haaix nyungc mengh
 fai haaix dauh njaaux ninh hiuv duqv baengh fim nyei jauv
 haaix dauh njaaux ninh maaih wuonh zaang
 fai bun ninh hiuv tong nyungc nyungc jauv
mangc maah
 maanc fingx se hnangv tongv nyei yietc ndiepv wuom
 yaac funx hnangv yiem tin baengh dangv nyei nie mbung
 ninh bouh zuangx koiv nzou hnangv diqv dien nie mbung
le mbaa norn nyei ndiangx maiv gaux zoux zaangh buov
 yiem wuov nyei hieh zoih yaac maiv gaux zoux ziec nyei ga naaiv
maanc guoqv mienh yiem ninh nyei nza hmien maiv funx benx haaix nyungc
 ninh funx ninh mbuo maiv maaih haaix nyungc jaax zinh
 za gengh maiv lamh longc
meih haih dorh haaix dauh daaih beiv tin hungh
 haih longc haaix nyungc fangx beiv ninh
miuc fangx aeqv
 zaangc mienh dox daaih
 jiem zaangc longc jiem buang jienv
 yaac ciqv nyaanh limc bun
mienh jomc mienh hnangv naaic fongc horc maiv jiez
 ninh ziouc ginv maiv haih latv nyei ndiangx
 ninh lorz maaih buoz dauh nyei zaangc mienh
 liepc jiez maiv haih king nyei miuc fangx
meih mbuo maiv hiuv fai
 meih mbuo maiv haiz jiex fai
 yiem dongh cor wuov maiv maaih haaix dauh mbuox meih mbuo fai
 yiem liepc ndau beih nyei gorn ndoqv meih mbuo maiv mengh baeqc fai
tin hungh zueiz jienv baamh gen gu nguaaic
 yiem baamh gen nyei mienh hnangv jopv nyeic
 ninh corng nqoi lungh hnangv corng mbaeqc gaengh ndie
 yaac corng nqoi hnangv mienh yiem nyei ndopv liuh
ninh bun domh jien tuix
 yaac bun gunv lungh ndiev nyei jien maiv lamh longc
ninh mbuo hnangv jang jang zuangx nyei ga naaiv coqv hoqc zuangx njiec ndau
 koqv jang njiec nzungh
 tin hungh yietv biomv ninh mbuo ziouc nyaux nqaai
 nziaaux zunc buonc ninh mbuo mingh hnangv mbiauh nqaauv zuqc buonc mingh nor
cing nzengc wuov dauh gorngv
meih mbuo dorh haaix dauh beiv yie
 haaix dauh caux yie fih hnangv
meih mbuo cau hmien mangc gu nguaaic
 haaix dauh zeix naaiv deix yietc zungv
 se dongh dorh hleix guanh ziux soux mouc cuotv daaih
 yaac heuc norm norm nyei mbuox wuov dauh
 weic ninh henv haic nyei domh qaqv ziouc maiv caa yietc norm hleix
o yaakopv aac
 meih weic haaix diuc gorngv
 i saa laa en aac
 meih weic haaix diuc ngopv gorngv
yie nyei jauv bingx jienv ziouv
  yie horpc zuqc duqv nyei
 yie nyei tin hungh zungv maiv gunv aqv
meih mbuo maiv hiuv fai
 meih mbuo maiv haiz jiex fai
   ziouv se yietc liuz yiem nyei tin hungh
 se zeix jomc lungh ndiev wuov dauh
 ninh maiv kuonx yaac maiv kouv
 ninh nyei wuonh zaang maiv maaih haaix dauh haih hiuv duqv taux
ninh bun kouv nyei mienh maaih qaqv
 yaac bun mau nyei mienh henv jiez daaih
hnyangx jeiv lunx nyei mienh haih kouv
 haih mau
 henv nyei mienh lunx mienh yaac haih ndiqv zuqc ndorpc
mv baac kaux ziouv  nyei mienh zungv duqv siang qaqv
 ninh mbuo ziouc hnangv domh jaangv yang jienv ndaatv ndaix faaux
 ninh mbuo ziouc tiux yaac maiv kouv
 ninh mbuo yangh yaac maiv mau
