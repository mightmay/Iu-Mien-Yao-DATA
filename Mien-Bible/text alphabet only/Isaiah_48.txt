o yaakopv nyei zeiv fun aah
 muangx naaiv deix waac maah
 meih mbuo gan i saa laa en nyei mbuox heuc
 yaac zoux yu ndaa nyei zeiv fun
 meih mbuo ziangv jienv ziouv nyei mbuox houv waac
 yaac heuc jienv i saa laa en nyei tin hungh
 mv baac meih mbuo maiv zeiz hnyouv zingx
 zoux duqv horpc nyei mienh
meih mbuo gorngv ganh benx cing nzengc zingh nyei mienh
 yaac kaux i saa laa en nyei tin hungh
 ninh nyei mbuox heuc nernh jiex nyei ziouv
jiex liuz nyei sic yie jaa ndaangc gorngv mbuox meih mbuo
 se yiem yie nyei nzuih cuotv yie yaac zunh mbuox mienh
 yie liemh zeih zoux ziouc ei wuov cuotv daaih
weic zuqc yie hiuv duqv meih m normh hoz
 jaang nyei jaan hnangv hlieqv
 meih nyei biorngh yaac hnangv dongh siqv
weic naaiv loz hnoi yie zorqv naaiv deix sic gorngv bun meih hiuv
 naaiv deix sic maiv gaengh cuotv nyei ziangh hoc yie jaa ndaangc mbuox meih
 nziex meih oix gorngv
  yie nyei miuc fangx zoux naaiv deix sic
 yie diu daaih caux dox daaih nyei miuc fangx hatc naaiv deix sic cuotv daaih
meih haiz liuz
 ih zanc buatc jienv naaiv deix yietc zungv sic aqv
 meih yaac maiv laengz fai
yiem naaiv mingh yie zorqv siang sic
 dongh meih maiv hiuv nyei
 gem jienv nyei sic mbuox meih
naaiv deix sic se ih zanc cuotv daaih siang nyei sic
 maiv zeiz loz hnoi maaih nyei
 naaiv deix sic zinh ndaangc meih maiv haiz jiex
 ih hnoi coqv hoqc haiz
 nziex meih gorngv
  zeiz nyei
 wuov deix sic yie hiuv mi aqv
meih maiv haiz jiex yaac maiv hiuv duqv
 yiem loz hnoi daaih
 meih nyei m normh zotv jienv
 yie hiuv duqv meih haih mbienv hnyouv nyei
 meih cuotv seix daaih zungv duqv mbuox heuc hnyouv ngaengc nyei mienh
weic yie ganh nyei mengh yie zuov jienv maiv gaengh qiex jiez
 weic bun mienh ceng yie
 yie nyienz jienv maiv pai guangc meih
mangc maah
 yie sinx meih mv baac maiv hnangv sinx nyaanh
 yie bun meih yiem naanc zingh gu nyuoz hnangv yiem douz louh zuqc seix
yie hnangv naaiv zoux se weic yie ganh
 se weic yie ganh
 yie hnangv haaix nor haih bun mienh ki duqv yie
 yie maiv zorqv yie nyei njang laangc bun ganh dauh
o yaakopv
 dongh yie heuc daaih nyei i saa laa en
 muangx yie maah
 yie se ziouv
  yie zoux gorn yaac zoux setv mueiz
yie ganh liepc ndau nyei gorn ndoqv
 yie nyei mbiaauc jieqv buoz corng lungh
 yie heuc ninh mbuo
 ninh mbuo ziouc lomh nzoih cuotv daaih aqv
meih mbuo yietc zungv daaih gapv zunv muangx
 wuov deix miuc fangx maaih haaix dauh jaa ndaangc gorngv naaiv deix sic
   ziouv  ginv daaih nyei mienh oix ei jienv ninh nyei za eix zoux bun mbaa mbi lon
 ninh nyei buoz yaac oix mborqv mbaa mbi lon mienh
 se yie ganh
 gorngv liuz aqv
 zeiz nyei
 yie heuc ninh
 yie dorh ninh daaih
 ninh zoux nyei jauv ninh oix zoux duqv cuotv
daaih nitv fatv yie
 muangx naaiv deix waac
yiem yie gorngv daauh nzunc yie maiv bingx jienv gorngv
 naaiv deix sic cuotv daaih wuov zanc yie yiem wuov nyei
 ih zanc ziouv tin hungh  paaiv yie caux jienv ninh nyei singx lingh daaih
i saa laa en nyei cing nzengc tin hungh
 dongh zuoqc meih mbuo wuov dauh ziouv
 hnangv naaiv nor gorngv
yie se ziouv
 meih nyei tin hungh
 yie njaaux meih weic tengx meih duqv longx
 yaac dorh meih yangh meih horpc zuqc yangh nyei jauv
feix duqv meih muangx yie hatc nyei waac
 meih ziouc maaih baengh orn hnangv ndaaih nor
 meih zoux horpc nyei jauv yaac hnangv koiv nyei wuom laangc
meih nyei zeiv fun ziouc hnangv saa ziou
 meih nyei fun faqv hnangv saa ziou hmeiv
 ninh mbuo nyei mengh yietc liuz maiv zuqc pai guangc
 yaac maiv zuqc mietc
 leih yie nyei nza hmien
cuotv mbaa mbi lon maah
 biaux cuotv ken ndie
 njien youh nyei heuc jienv zunh yaangh
 zunh mingh taux jomc lungh ndiev gorngv
ziouv zuoqc ninh nyei bou
 yaakopv
 mi aqv
ziouv dorh ninh mbuo jiex deic bung huaang ninh mbuo jaang maiv nqaatv
 ninh weic ninh mbuo bun wuom yiem la bieiv liouc cuotv
 ninh mborqv la bieiv mbaaix
 wuom ziouc baetv cuotv daaih
ziouv gorngv
orqv mienh zungv maiv duqv baengh orn
