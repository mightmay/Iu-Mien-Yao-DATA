yie nyei gorx youz aac
 yie za gengh hnamv haic
 jangx haic meih mbuo
 meih mbuo bun yie a hneiv
 bun yie orn lorqc haic
 cien hnamv nyei gorx youz aac
 hnangv naaic meih mbuo oix zuqc kaux wuonv ziouv
yie tov
 yu o ndie caux sinx ti ke
 meih mbuo i dauh oix zuqc kaux ziouv horpc fim dongh eix
ziepc zuoqv juangc gong zoux nyei doic aah
 yie yaac tov meih tengx naaiv deix i dauh m sieqv dorn
 weic zuqc ninh mbuo caux yie qaqv zoux kuv fienx nyei gong
 aengx maaih kenmen caux zengc njiec nyei juangc gong zoux nyei mienh
 dongh maaih mbuox faaux jienv ziangh maengc daan
meih mbuo oix zuqc kaux ziouv yesu zanc zanc maaih orn lorqc
 yie aengx gorngv nzunc
 oix zuqc orn lorqc maah
oix zuqc bun mienh zieqv duqv meih mbuo zoux hnyouv suonc nyei mienh
 ziouv yiem fatv aqv
maiv dungx weic haaix nyungc guaax hnyouv
 oix zuqc weic nyungc nyungc sic daux gaux jouh tin hungh
 laengz zingh tin hungh
 ei meih mbuo qiemx longc nyei tov ninh tengx
tin hungh nyei baengh orn
 dongh baamh mienh zungv hnamv maiv zaaic nyei baengh orn
 ziouc beu jienv meih mbuo nyei hnyouv caux hnamv nyei jauv
 weic zuqc meih mbuo caux giduc yesu juangc maengc ziangh
yie nyei gorx youz aac
 yie aengx gorngv deix setv mueiz waac
 haaix nyungc zien nyei
 horpc zuqc taaih nyei
 baengh fim nyei
 cing nzengc nyei
 horpc zuqc hnamv nyei
 mengh dauh longx nyei
 naaiv deix longx haic
 horpc zuqc ceng nyei yietc zungv oix zuqc zanx jienv hnyouv
yie njaaux meih mbuo hoqc liuz yaac bun meih mbuo duqv zipv nyei
 dongh meih mbuo haiz yie gorngv
 yaac buatc yie zoux nyei nyungc nyungc
 meih mbuo oix zuqc ei jienv zoux
 hnangv naaic
 ceix baengh orn nyei tin hungh ziouc caux meih mbuo yiem aqv
ziouv bun yie za gengh orn lorqc haic weic zuqc nqaeqv lauh deix mv baac ih zanc meih mbuo aengx jangx taux yie
 yie maiv zeiz gorngv meih mbuo maiv jangx
 se meih mbuo maiv maaih qangx bun yie hiuv hnangv
yie yaac maiv zeiz hnangv naaiv nor gorngv weic zuqc yie qiemx zuqc haaix nyungc
 yie hoqc liuz ziouc hiuv duqv maiv gunv maaih camv fai zoqc yie buangv hnyouv aqv
yie hiuv duqv buangh dangx douh nyei ziangh hoc
 yaac hiuv duqv buangh maaih mbienc nyei ziangh hoc
 yie hoqc liuz ziouc hiuv duqv haaix zanc
 yiem haaix ndau
 duqv nyanc beuv fai hnyouv sie jienv yiem
 maaih zengc fai maiv gaux longc
 yie buangv hnyouv aqv
giduc bun yie maaih qaqv
 nyungc nyungc yie ziouc zoux duqv aqv
mv baac yie maaih kuonx naanh nyei ziangh hoc meih mbuo tengx yie
 naaiv se longx haic aqv
meih mbuo fi lipv poi mienh hiuv duqv yie jiez gorn zunh kuv fienx
 cuotv maa si ndo nie wuov zanc maiv maaih ganh norm jiu baang fungx yie longc bieqc longc cuotv nyei nyaanh
 kungx meih mbuo ganh nyei hnangv
yie yiem te saa lo ni gaa wuov zanc yie qiemx zuqc nyei meih mbuo juix daaih maiv zeiv yietc nzunc
yie yaac maiv zeiz kungx oix zipv meih mbuo nyei zingh nyeic
 yie oix meih mbuo nyei zaeqv daan duqv leic zinh camv jienv faaux
meih mbuo fungx daaih nyei ga naaiv yie duqv zipv nzoih mi aqv
 zungv gauh camv
 e baa fo ndi tatv dorh meih mbuo juix nyei zingh nyeic taux
 yie qiemx longc nyei ziouc gaux nzengc aqv
 meih mbuo nyei ga naaiv se hnangv ziec nyei ga naaiv nor
 tin hungh haiz ndaang nyei ziouc a hneiv zipv
yie nyei tin hungh maaih nzoih nyungc nyungc
 meih mbuo qiemx zuqc nyei yietc zungv
 ziux ninh maaih nyei ninh ziouc longc giduc yesu ceix bun meih mbuo
mbuo oix zuqc yietc liuz ceng mbuo nyei zaangc diex tin hungh taux maanc gouv maanc doic
 aamen
tov mbuox sienx giduc yesu nyei zuangx mienh yie jangx taux ninh mbuo
 caux yie yiem naaiv nyei zuangx gorx youz yaac jangx taux ninh mbuo
yietc zuangx sienx giduc nyei mienh
 lengc jeiv lomaa hungh nyei biauv zong wuov deix
 yaac jangx taux meih mbuo
tov ziouv yesu giduc ceix en bun meih mbuo
