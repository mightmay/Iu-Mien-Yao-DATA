aa nqi paa hungh gorngv mbuox baulo
ih zanc yie iv congh meih gorngv meih ganh nyei jauv aqv
 baulo ziouc sung buoz cuotv gorngv jaiv sin nyei waac
ninh gorngv
aa nqi paa hungh aah
 yie ih hnoi maaih domh wuonc qiex duqv yiem meih nyei nza hmien gorngv yiutai mienh gox yie nyei yietc zungv sic
weic zuqc meih hiuv yiutai mienh nyei leiz fingx yaac hiuv duqv ninh mbuo nzaeng nyei jauv camv nyei
 hnangv naaic
 yie tov meih longc noic muangx yie gorngv oc
zuangx yiutai mienh hiuv duqv yie nyei seix hnangv haaix nor
 yiem yie lunx nyei ziangh hoc yie yiem yie ganh nyei buonv guoqv nyei baeqc fingx mbu ndongx yaac yiem ye lu saa lem zingh
ninh mbuo hiuv duqv yie lauh haic aqv
 se gorngv ninh mbuo nyunc tengx yie zoux zorng zengx nor
 ninh mbuo hiuv duqv yie zoux faa li si mienh
 dongh gan leiz gauh muonc jiex wuov jauv
ih zanc yie souv jienv naaiv zuqc siemv se weic yie maaih lamh hnamv tin hungh oix zoux ei ninh caux yie mbuo nyei ong taaix laengz jiez nyei ngaengc waac
yie mbuo ziepc nyeic fingx yiutai mienh yaac fih hnangv nyei maaih naaiv nyungc maaih lamh hnamv cingx daaih ndorm zinh nziouv hmuangx zaangc tin hungh zuov jienv
 hungh diex aah
 se weic naaiv nyungc maaih lamh hnamv yiutai mienh cingx daaih gox yie
meih mbuo yiutai mienh weic haaix diuc maiv haih sienx mienh daic mingh mv baac tin hungh haih bun nangh daaih
zinh ndaangc yie yaac hnamv yie oix zuqc longc nzengc za eix zoux doqc naa saa letv mungv wuov dauh yesu nyei mbuox
yie yaac yiem ye lu saa lem zingh hnangv naaic zoux
 sai mienh bieiv bun yie maaih lingc zorqv sienx yesu nyei mienh camv nyei daaih wuonx jienv loh
 ninh mbuo zuqc dingc daix wuov zanc yie yaac a hneiv nyei
yie mingh norm norm wuic dorngh hoic ninh mbuo camv nzunc aqv
 oix aapv ninh mbuo gorngv ki yesu
 yie qiex jiez haic ninh mbuo
 zungv mingh taux nyiec guoqv nyei zingh zoux doqc ninh mbuo
maaih nzunc yie duqv sai mienh bieiv nyei hatc maaz caux lingc mingh ndaa matv gatc zingh
hungh diex aah
 yie gan jauv mingh gau
 lungh aanx aqv
 yie buatc yiem gu nguaaic lungh maaih njang
 gauh njang jiex mba hnoi
 ziux gormx yie caux gan jienv yie wuov deix mienh
yie mbuo yietc zungv king njiec ndau mi aqv
 yie yaac haiz maaih qiex gorngv benx hipv lu waac mbuox yie
  saulo aah
 saulo
 meih weic haaix diuc zoux doqc yie
 meih hnangv ngongh ndiqv zunc ngongh biaav hoic ganh zuqc mun
yie ziouc naaic gaax
  ziouv aah
 meih dongh haaix dauh
ziouv dau
  yie se yesu
 dongh meih zoux doqc wuov dauh
ih zanc jiez sin souv jienv maah
 yie hinc bun meih buatc weic paaiv meih zoux yie nyei bou
 yie oix meih gan yie zoux zorng zengx gorngv ih hnoi meih buatc yie naaiv deix sic aengx caux nqa haav yie oix bun meih buatc nyei sic
yie oix njoux meih cuotv yiutai mienh nyei buoz ndiev aengx caux yie paaiv meih mingh wuov deix janx nyei buoz ndiev
yie paaiv meih mingh bun ninh mbuo haih mangc duqv buatc
 bun yiem hmuangx nyei mienh haih cuotv daaih yiem njang
 yaac yiem saadaan nyei buoz ndiev cuotv daaih lorz tin hungh
 ninh mbuo ziouc duqv zuiz guangc liuz
 yaac duqv caux weic sienx yie benx cing nzengc mienh wuov deix
 maaih ninh mbuo nyei buonc
aa nqi paa hungh aah
 yie maiv ngaengc yietc deix yiem lungh hinc yaangh nyei sic
yie ziouc yiem ndaa matv gatc zingh zunh doz ndaangc
 nqa haav mingh ye lu saa lem zingh
 aengx mingh gormx i saa laa en deic bung
 aengx cuotv mingh janx nyei dorngx zunh doz bun zuangx mienh hiuv duqv ninh mbuo oix zuqc goiv hnyouv guangc zuiz nzuonx daaih lorz tin hungh yaac zoux sic bun cing ninh mbuo za gengh goiv hnyouv guangc zuiz mi aqv
weic naaiv
 yiem zaangc tin hungh nyei biauv
 yiutai mienh zorqv yie
 oix daix yie
mv baac maaih tin hungh tengx yie taux ih hnoi
 yie ziouc souv jienv naaiv zuangx mienh nyei nza hmien zoux zorng zengx bun zoux hlo zoux faix nyei muangx
 yie gorngv nyei se fih hnangv douc waac mienh caux mose gorngv oix cuotv daaih nyei sic hnangv
ninh mbuo gorngv giduc oix zuqc siouc kouv
 yaac gorngv ninh zoux daic mingh aengx nangh daaih nyei daauh dauh
 ninh ziouc ziux njang bun yiutai mienh caux maanc fingx janx
baulo hnangv naaiv nor gorngv jaiv sin nyei waac
 fe saa tatv ziouc heuc qiex hlo nyei gorngv
baulo aah
 meih maiv nzang mbor lorh
 doqc duqv sou hlang haic
 bun meih maiv nzang aqv
baulo dau
fe saa tatv domh ziouv aah
 yie maiv zeiz maiv nzang lorqc
 yie gorngv nyei se maiv zeiz maiv nzang nyei waac
 se za gengh zien nyei
 cing cov nyei
hungh diex hiuv nzengc naaiv deix nyungc nyungc sic
 yie ziouc bungx laangc nyei gorngv nzengc bun meih muangx
 yie sienx maiv maaih yietc nyungc meih maiv hiuv
 weic zuqc maiv zeiz bingx jienv zoux nyei sic
aa nqi paa hungh aah
 meih sienx tin hungh nyei zuangx douc waac mienh nyei waac fai
 yie hiuv duqv meih sienx nyei
aa nqi paa hungh mbuox baulo
ziangh hoc ndongc naaiv nangv meih hnamv daaih meih haih bun yie oix benx giduc mienh fai
baulo dau
maiv gunv ziangh hoc ndaauv fai nangv
 yie tov tin hungh bun meih caux yiem naaiv nyei zuangx mienh yietc zungv benx nzengc hnangv yie nor
 cuotv liuz maiv maaih hlieqv limc ndoh hnangv
gorngv liuz
 aa nqi paa hungh caux zungx caux mbenitv caux yiem wuov nyei zuangx mienh jiez sin
cuotv mingh
 laanh caux laanh gorngv
maiv buatc naaiv laanh mienh dorngc haaix nyungc zic duqv daix fai wuonx loh
aa nqi paa yaac gorngv mbuox fe saa tatv
se gorngv naaiv laanh mienh maiv gaengh tov bun lomaa hungh dunx sic
 bungx duqv nyei
