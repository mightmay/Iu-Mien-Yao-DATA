a ngunc diuv zoux bun laanh huotv laanh
 diuv kuv bun mienh nzaeng jaax
 da faanh hopv diuv nquin nyei mienh maiv maaih cong mengh
hungh diex nyei ga qiex baetv cuotv haeqv mienh gamh nziex se hnangv sienh njunh nor
 haaix dauh cuoqv ninh qiex jiez zungv zuqc guangc maengc
simv nqoi nzaeng jaax nyei jauv se puix duqv taaih nyei
 mv baac dauh dauh mienh hngongx mienh oix nzaeng jaax siepv
mienh lueic mienh taux laih lingh nyei ziangh hoc maiv oix laih
 taux siou nyei ziangh hoc ninh lorz mv baac maiv buatc maaih haaix nyungc
yiem mienh nyei hnyouv hnamv nyei za eix hnangv wuom ndo nor
 mv baac haih mengh baeqc nyei mienh haih baeng duqv cuotv
mienh camv nyei zunh gorngv ganh ziepc zuoqv nyei
 mv baac haaix dauh za gengh haih lorz buatc ziepc zuoqv nyei mienh
zoux duqv zingx nyei kuv mienh
 ninh nyei dorn jueiv duqv fuqv
hungh zueiz jienv weic siemv zuiz
 ninh longc m zing samx duqv cuotv orqv sic
haaix dauh haih gorngv
yie bun yie nyei hnyouv cing nzengc nyei
 yie cing nzengc
 biaux ndutv yie nyei zuiz
waengc mienh nyei nziangx dorh caux pienx nyei ga naaiv hlaau
 i nyungc zungv fih hnangv nyei
 ziouv youx haic
liemh fu jueiv ziux ninh zoux nyei sic bun cing ninh hnangv haaix nor
 se ninh zoux cing nzengc
 horpc nyei zeiz fai maiv zeiz
se ziouv bun yie mbuo maaih m zing mangc duqv buatc
 maaih m normh muangx duqv haiz
maiv dungx kungx hnamv m njormh
 nziex meih oix zuqc jomc aqv
 oix zuqc nungx nqoi m zing meih ziouc duqv nyanc beuv
maaiz ga naaiv nyei mienh gorngv
maiv benx
 maiv benx
 mv baac maaiz mingh ninh bungx waac maux aqv
maaih jiem caux la bieiv jaaix camv nyei
 mv baac maaih nzuih gorngv wuonh zaang nyei waac zungv gauh jaaix
se gorngv mienh beu ga nyiec nyei mienh
 oix zuqc zorqv laengz beu nyei mienh nyei lui daaih dorngx
 se gorngv ninh beu ganh fingx mienh
 zungv oix zuqc zorqv ninh nyei lui dorngx jienv
nduov duqv daaih nyei nyanc hopv
 mienh haiz gaam nyei
 mv baac nqa haav ninh nyei nzuih hnangv maaih saa ziou buangv nzengc
oix zuqc caangh laangh weic daav cuotv za eix
 oix mborqv domh jaax oix zuqc longc cong mengh dorh
gorngv waac huv nyei mienh sing gem jienv nyei sic
 hnangv naaic maiv dungx caux nzuih piatv nyei mienh zoux doic
se gorngv mienh zioux ninh nyei diex maac
 ninh ziouc daic hnangv dang yiem hmuangx nyei dorngx daic nor
siepv siepv duqv nzipc nyei ga naaiv daaih
 setv mueiz maiv tengx nzipc nyei mienh duqv fuqv loqc
maiv dungx gorngv
yie oix longc orqv winh orqv
 oix zuqc zuov ziouv
 ninh ziouc tengx meih
waengc mienh nyei nziangx dorh
 ziouv youx haic
 pienx nyei nziangx fih hnangv nyei maiv benx
baamh mienh nyei zaux mbiec se ziouv dingc daaih
 mienh fungc haih mengh baeqc ganh nyei jauv
mienh la guaih gorngv
naaiv se cing nzengc nyei ga naaiv
 laengz liuz ngaengc waac cingx hnamv nzuonx benx koux hlopv zuqc ganh
cong mengh nyei hungh diex samx cuotv haaix dauh zoux orqv
 ziouc dingc ninh mbuo nyei zuiz yaac maiv korv lienh
mienh nyei hnyouv se ziouv  nyei dang
 zaah mangc gu nyuoz ndo jiex nyei dorngx
hungh diex korv lienh mienh
 ziepc zuoqv nyei gunv ziouc beu jienv ninh ganh
 zoux baengh fim nyei jauv yaac liepc wuonv ninh nyei weic
mienh lunx mienh nyei qaqv benx ninh mbuo nyei njang laangc
 mv baac mienh gox mienh nzueic se weic ninh mbuo nyei mba biei baeqc
mborqv mun zorc zoux orqv nyei mienh
 fitv mun bun gu nyuoz ndo jiex nyei dorngx cing nzengc
