naaiv deix sic cuotv doix zuqc aa haa su e latv zoux hungh nyei ziangh hoc
 ninh gunv yietc baeqv nyic ziepc cietv norm saengv
 yiem in ndie guoqv gunv taux e ti o bie guoqv
wuov zanc aa haa su e latv hungh yiem susaax domh zingh nyei hungh dinc
ninh zoux hungh da faam hnyangx wuov hnyangx
 ninh weic ninh nyei domh jien fiuv jien caux zoux hlo nyei mienh mbenc norm domh yinh
 besie caux mi ndie nyei baeng bieiv caux norm norm saengv nyei saengv ziouv caux zoux hlo nyei mienh yaac daaih
hungh diex zorqv ninh nyei guoqv nyei zinh zoih siou setv caux longx jiex
 nzueic jiex
 njang laangc jiex nyei ga naaiv bun mienh mangc buangv yietc baeqv betv ziepc hnoi
naaiv deix hnoi jiex liuz
 hungh diex yiem ninh nyei hungh dinc nyei huingx
 laatc gu nyuoz
 weic susaax domh zingh zoux hlo zoux faix nyei mienh aengx mbenc norm yinh buangv siec hnoi
yiem wuov huingx maaih buic ndie baeqc caux ndie mbuov corng jienv
 yaac longc la maah hlaang baeqc caux luoqc bangc la bieiv nzueic nyei ndiouh nyei nyaanh kuing nyatv jienv
 maaih jiem coux
 nyaanh coux
 ga ndiev ndau yaac dimc jienv jaaix haic
 nzueic haic nyei la bieiv biangh biangh wuov
 maaih la bieiv baeqc
 la bieiv siqv
 la bieiv zou caux ziex nyungc jaaix haic nyei la bieiv
maaih jiem zaanv weic zaangh a ngunc diuv hopv
 zaanv yietc norm caux yietc norm yaac maiv fih hnangv
 a ngunc diuv yaac maaih camv
 ziux hungh diex hnyouv jangv mbenc bun zuangx mienh
hopv nyei ziangh hoc ziux leiz hopv
 maiv aapv haaix dauh
 weic zuqc hungh diex paaiv ziangx ciev diuv mienh bun dauh dauh mienh sueih eix hopv
watv qaa ti hungh maac yaac yiem aa haa su e latv hungh nyei hungh dinc weic m sieqv dorn mbenc norm yinh
da cietv hnoi wuov hnoi
 aa haa su e latv hopv gau diuv njien youh haic
 ziouc paaiv fu sux ninh wuov deix siec dauh jien
 me hu maan
 mbitc taa
 haan mbo naa
 mbikc taa
 aa mbakc taa
 zetaa caux kaankaatv
 mingh
dorh watv qaa ti hungh maac daaih
 ninh oix zuqc ndongx jienv ninh nyei hungh maac nyei hungh ningv yiem hungh diex nyei nza hmien bun zoux hlo nyei mienh caux baeqc fingx mangc ninh ndongc haaix nzueic
 weic zuqc hungh maac za gengh
 ziangh duqv nzueic haic
wuov deix jien dorh hungh diex nyei waac mingh mbuox hungh maac mv baac watv qaa ti hungh maac ngaengc jienv maiv kangv mingh
 hungh diex ziouc qiex jiez
 haic hnangv oix njopc douz nor
ziux leiz fingx
 hungh diex caux hiuv duqv doz leiz toux nyei dunx sic mienh caangh laangh
 ninh ziouc caux naaiv deix maaih cong mengh hiuv duqv doz leiz nyei mienh caangh laangh
se caux gauh nitv hungh diex fatv wuov deix zoux hlo nyei mienh kaan se naa
 qetaa
 atc maa taa
 taansitv
 meletv
 maan se naa caux me mu kaan
 naaiv deix siec laanh yiem besie caux mi ndie guoqv zoux gauh hlo jiex nyei domh jien yaac maaih leiz duqv yiem hungh diex nyei nza hmien
hungh diex naaic ninh mbuo
ziux doz leiz oix zuqc hnangv haaix nor zoux bun watv qaa ti hungh maac
 yie
 aa haa su e latv hungh
 paaiv jien mingh heuc ninh daaih
 ninh yaac maiv muangx yie nyei waac
me mu kaan ziouc dorng jienv hungh diex caux zuangx jien dau
watv qaa ti hungh maac maiv daan dorngc hungh diex ganh hnangv
 ninh yaac zoux dorngc zuangx zoux hlo nyei mienh caux hungh diex gunv norm norm saengv nyei baeqc fingx
weic zuqc hungh maac zoux nyei sic oix sing taux dauh dauh m sieqv dorn nyei m normh
 ninh mbuo ziouc mangc piex ninh mbuo nyei nqox aqv
 ninh mbuo oix gorngv
  aa haa su e latv hungh paaiv jien dorh watv qaa ti hungh maac daaih yiem ninh nyei nza hmien
 mv baac hungh maac ngaengc jienv maiv mingh
ih hnoi haaix dauh besie caux mi ndie guoqv zoux hlo nyei mienh nyei m sieqv dorn haiz liuz hungh maac zoux nyei sic
 ninh mbuo ziouc hnangv wuov nor zoux bun hungh diex nyei yietc zungv zoux hlo nyei mienh
 hnangv naaic ziouc maaih mangc piex nyei sic caux qiex jiez nyei sic cuotv camv
se gorngv horpc hungh diex nyei hnyouv nor
 hungh diex oix zuqc njiec lingc yaac fiev jienv besie caux mi ndie guoqv nyei leiz latc sou
 bun lingc yietc liuz maiv haih goiv yienc
 oix zuqc gorngv
 yangh naaiv jiex watv qaa ti hungh maac yietc liuz maiv duqv daaih yiem hungh diex nyei nza hmien aqv
 zungv zuqc tuix bun ganh dauh gauh longx jiex ninh daaih zueiz ninh nyei weic
hnangv naaic
 hungh diex njiec nyei lingc zunh buangv ninh hlo haic
 jangv haic nyei guoqv wuov zanc
 zuangx m sieqv dorn ziouc taaih ninh mbuo nyei nqox
 maiv gunv zaangc horngh fai haac horngh nqox
naaiv deix waac horpc hungh diex caux ninh nyei jien nyei hnyouv
 hungh diex ziouc ei jienv me mu kaan nyei za eix zoux
ninh fungx sou mingh taux ninh gunv nyei norm norm saengv
 yietc norm saengv fiev ziux wuov norm saengv nyei nzaangc
 yietc fingx yaac ziux yietc fingx nyei waac
 longc gorqv mienh nyei waac mbuox mouz dauh m jangc dorn zoux ziouv gunv ninh ganh nyei biauv
