yie nyei hnyouv maaih longx haic nyei jauv mienz cuotv
 yie weic hungh diex doqc naaiv diuh nzung
 yie nyei mbietc hnangv fiev nzaangc liouc nyei mienh nyei batv nor
beiv lungh ndiev mienh
 meih gauh nzueic jiex
 meih gorngv waac mbiaangc
 kuh muangx
 weic naaiv tin hungh yietc liuz ceix fuqv bun meih
henv haic nyei hungh diex aah
 zorqv meih nyei nzuqc ndaauv tapv paiv sai jienv jaaiv
 meih zoux hlo yaac maaih njang laangc
weic zien leiz caux suonc nyei jauv caux baengh fim nyei sic meih zoux hlo geh jienv maaz cuotv mingh hingh jiex
 tov bun meih nyei mbiaauc jieqv buoz zoux cuotv mbuoqc horngh nyei sic
meih nyei forng laic
 yaac yiem meih nyei hungh diex nyei win wangv nyei mba nziu
 fingx fingx mienh king njiec meih nyei zaux ndiev
o tin hungh aah
 meih nyei weic oix yietc liuz yiem taux maanc gouv maanc doic
 meih oix baengh fim nyei gunv meih nyei baeqc fingx
zoux kuv sic nyei meih hnamv
 zoux orqv nyei meih nzorng
 weic naaiv
 tin hungh
 dongh meih nyei tin hungh
 ginv meih daaih ceix orn lorqc bun meih gauh camv jiex meih nyei yietc zungv doic
meih nyei lui ndaang haic
 maaih mu yorc caux aa lo ndie ndaang caux gaan mbun nyei qiex ndaang
 yiem zaangz nyaah zorng nyei hungh dinc mienh patv daanh baah bun meih a hneiv
maaih deix hungh diex nyei sieqv yiem meih taaih nyei m sieqv dorn mbu ndongx
 hungh maac zorng jienv yiem ofi daaih nyei jiem souv jienv hungh diex nyei mbiaauc maengx
o sieqv aah
 meih oix zuqc hnamv longx yaac baeng m normh muangx
 maiv dungx jangx meih ganh nyei mienh fai meih nyei die nyei biauv
weic zuqc meih nzueic haic hungh diex oix meih aqv
 ninh se meih nyei ziouv
 meih ziouc oix zuqc mbuoqc ninh gunv
tailaqv mienh oix daaih fungx zingh nyeic tov meih tengx
 baeqc fingx gu nyuoz gauh butv zoih jiex nyei mienh oix longc nyungc nyungc jaaix nyei ga naaiv bun meih a hneiv
hungh sieqv yiem gu nyuoz zorng jienv njang laangc haic
 ninh nyei zorng zuqv longc jiem finx zorpc jienv ndatv daaih
ninh zuqv jienv longc ziex nyungc setv congx daaih nyei lui ndaauv
 mienh ziouc dorh ninh mingh taux hungh diex wuov
 mbienz doic wuov deix maiv bueix jiex dorn nyei sieqv dorn doic yaac gan jienv ninh mingh hungh diex nyei nza hmien
mienh dorh ninh mbuo njien youh orn lorqc nyei bieqc hungh diex nyei dinc
meih oix duqv dorn camv nzipc jienv meih nyei ong taaix nyei weic
 meih oix liepc ninh mbuo gunv gormx deic bung
yie nyei nzung oix bun doic jiex doic ceng meih nyei mengh
 zuangx mienh ziouc yietc liuz ceng meih taux maanc gouv maanc doic
