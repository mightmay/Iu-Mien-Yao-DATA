yie se saalon nyei yietc norm janx muangz njimv biangh
 benx yiem horngz nyei baeqc horqc biangh
yietc norm baeqc horqc biangh yiem njimv lomc hnangv haaix nor
 yie hnamv nyei sieqv yiem zuangx sieqv mbu ndongx yaac hnangv wuov nor
yietc zungh ba jaauh biouv yiem ndiangx lomc gu nyuoz hnangv haaix nor
 yie hnamv nyei dorn yiem yietc zungv dorn mbu ndongx yaac hnangv wuov nor
 yie a hneiv zueiz jienv ninh torngv laangh nyei dorngx
 seix ninh nyei biouv nyei mueix ziouc hiuv duqv gaam nyei
ninh dorh yie bieqc ninh mbenc hnaangx hlo nyei dorngx
 yiem yie nyei m nqorngv gu nguaaic ninh cie geh bun cing ninh hnamv yie
tov zorqv a ngunc biouv nqaai bun yie
 tengx yie henv
 aengx bun ba jaauh biouv tengx yie nyei hnyouv kuh yiem
 weic zuqc yie hnamv gau
 benx baengc mi aqv
ninh nyei zaaix jieqv buoz yiem yie nyei m nqorngv ga ndiev
 ninh nyei mbiaauc jieqv buoz qam jienv yie
o ye lu saa lem nyei zuangx sieqv aac
 yie ziangv jienv lomc huaang nyei jung njaih kuinx meih mbuo
 maiv dungx la nyauv yie mbuo
 sueih yie mbuo hnamv taux buangv hnyouv
muangx maah
 yie hnamv nyei dorn nyei qiex
 mangc maah
 ninh yiem wuov mbong gu nguaaic biu jienv daaih
 tiux jienv gan mbong aiv daaih
yie hnamv nyei mienh se hnangv jung yaac hnangv njaih gouv lunx
 ninh souv jienv yie mbuo nyei laatc nqa haav maengx
 ninh yiem fong muonh mangc
 yiem fong muonh nyei piaeng ciepv
yie hnamv nyei dorn gorngv mbuox yie
 yie hnamv nyei sieqv aac
 jiez daaih maah
 yie hnamv nyei sieqv nzueic
 caux yie mingh maah
mangc maah
 juangv nyei ziangh hoc jiex mi aqv
 mbiungc yaac baac mi aqv
biangh cuotv buangv ndau beih
 baaux nzung nyei ziangh hoc taux aqv
 haiz norqc nqo nyei qiex yiem yie mbuo nyei deic bung heuc
ngongh nyorx ndiangx nyei biouv jiez gorn zuoqc
 a ngunc hmei nqoi biangh
 cuotv ndaang nyei qiex
 yie hnamv nyei sieqv aah
 jiez daaih maah
 yie hnamv nyei sieqv nzueic
 caux yie mingh maah
o yie nyei baeqc gopv aac
 meih yiem la bieiv ngaamh
 yiem wuov mbaengx qangx
 tov bun yie buatc meih nyei hmien mueic
 tov bun yie muangx haiz meih nyei sing qiex
 weic zuqc meih nyei qiex za gengh kuh muangx
 meih nyei hmien mueic nzueic haic
oix zuqc zorqv hieh juv bun yie
 se hieh juv dorn
 ninh mbuo zoux waaic a ngunc hmei
 yie mbuo nyei a ngunc hmei yaac nqoi jienv biangh aqv
yie hnamv nyei mienh se yie nyei
 yie se ninh nyei
 ninh yiem baeqc horqc biangh gu nyuoz bungx ninh nyei ba gi yungh guanh
o yie hnamv nyei dorn aac
 zuov lungh ndorm laangh nyei nziaaux buonc
 hmuangx nyei dongh linh mitc mi aqv
 gunv nzuonx aqv
 hnangv dauh jung
 hnangv njaih gouv lunx yangh mbong citv gu nguaaic mingh
