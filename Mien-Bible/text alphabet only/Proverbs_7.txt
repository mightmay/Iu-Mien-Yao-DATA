yie nyei dorn aac
 meih oix zuqc ei jienv yie nyei waac
 oix zuqc zorqv yie hatc nyei waac siou jienv meih nyei hnyouv
oix zuqc ei jienv yie hatc nyei waac ziouc duqv maengc ziangh
 goux longx yie njaaux nyei waac hnangv goux longx ganh nyei m zing nor
zorqv daaih ndoh jienv meih nyei buoz ndoqv
 aengx fiev jienv meih nyei hnyouv gu nyuoz
oix zuqc gorngv mbuox cong mengh
meih zoux yie nyei dorc
 yaac heuc mengh baeqc nyei jauv zoux meih nyei loz gaeng doic
naaiv deix i nyungc ziouc tengx meih simv ndutv hienx nqox nyei auv
 yaac biaux ndutv nzuih mbiaangc
 buangh liouh nyei m sieqv dorn
yie yiem yie nyei biauv nyei fong muonh
 mangc cuotv laan jienv nyei piaeng nyei kuotv
yie buatc yiem maiv hiuv haaix nyungc nyei zuangx mienh gu nyuoz
 yiem mienh lunx mienh mbu ndongx
 maaih dauh mienh lunx mienh hnamv duqv hngongx haic
ninh gan jauv mingh taux bieqc wuov dauh m sieqv dorn nyei biauv nyei jauv caax
 aengx yangh wuov diuh jauv mingh wuov dauh nyei biauv
doix lungh maanz hmuangx
 nziemx yaangh
 taux lungh muonz zanc hmuangx nyei ziangh hoc
mangc maah
 maaih dauh m sieqv dorn daaih buangh ninh
 ninh zorng sin hnangv maaic sin nyei m sieqv dorn yaac maaih guv guaix nyei hnyouv
ninh liaa haic
 maiv hiuv duqv nyaiv
 ninh nyei zaux kungx oix mingh
 maiv yiem dingc biauv
aav dangh yiem jaai horngc
 aav dangh yiem domh zuangx zaamc
 yiem norm norm jauv caax ninh bingx jienv zuov
ninh zorqv jienv wuov dauh mienh lunx mienh zom ninh
 caux ninh gorngv yaac maiv hiuv duqv nyaiv
 ninh gorngv
yie fongc horc ziec weic jiu tong nyei ga naaiv
 ih hnoi yie yaac jaauv sung yie laengz jiex nyei ngaengc waac
yie ziouc cuotv daaih lorz meih
 qaqv lorz meih
 ziouc lorz buatc aqv
yie longc yiem i yipv daaih nyei ziex setv la maah ndie muonc
 dimc ziangx yie nyei coux
yie longc mu yorc
 aa lo ndie ndaang
 caux jieh louh ndopv bun yie nyei coux ndaang
daaih maah
 yie mbuo ziangh muonz hnamv taux beuv
 yaac hnamv taux lungh ndorm
 yie mbuo haih njien youh nyei laanh hnamv laanh
weic zuqc yie nyei nqox maiv yiem biauv
 ninh cuotv jauv mingh go
ninh dorh yietc mbuoqc nyaanh mingh
 taux hlaax junh ninh cingx nzuonx
naaiv dauh hienx nqox nyei auv longc waac gaam yuoqc ninh
 longc nzuih mbiaangc baeng ninh mingh
wuov dauh mienh lunx mienh liemh zeih gan jienv ninh mingh aqv
 hnangv ngongh gouv mingh zuqc daix daic
 hnangv njaih zuqc hlaang hlopv jienv zietc nyei
zuov taux forng cang buonv bieqc ninh nyei hlan
 fai hnangv norm norqc siepv siepv nyei ndaix bieqc mungz gu nyuoz
 ninh liemh maiv hiuv duqv ganh oix zuqc hoic maengc
dorn aah
 ih zanc oix zuqc muangx yie maah
 oix zuqc longc hnyouv muangx yie nyei nzuih gorngv nyei waac
maiv dungx bun meih nyei hnyouv huin mingh wuov dauh m sieqv dorn nyei jauv
 maiv dungx bieqc ninh nduov nyei jauv louc
zuqc wuov dauh m sieqv dorn hoic nyei mienh maiv zeiz zoqc
 zuqc ninh daix daic nyei mienh za gengh camv
 haic
ninh nyei biauv yiem mingh yiemh gen nyei jauv
 se dorh mienh njiec zuqc daic nyei mienh yiem nyei dorngx
