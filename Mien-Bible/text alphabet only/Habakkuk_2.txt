yie oix souv jienv siouv gaeng nyei dorngx yiem laauh gu nguaaic mangc
 mangc gaax ziouv  oix gorngv haaix nyungc mbuox yie
 yie yaac oix zuqc hnangv haaix nor dau naaiv deix ngopv nyei waac
ziouv  hnangv naaiv dau yie
zorqv naaiv deix laauc yaangh nyei sic
 fiev jienv mengh nyei yiem la bieiv benv
 bun tiux nyei mienh hec duqv doqc
weic zuqc naaiv deix laauc yaangh nyei sic corc zuov taux dingc ziangx nyei ziangh hoc cingx daaih cuotv
 wuov deix ziangh hoc oix siepv siepv nyei taux
 yaac za gengh zien nyei
 se gorngv buatc ngaih nor
 oix zuqc zuov taux cuotv
 ninh ndongc haaix zungv oix cuotv daaih
 yaac maiv zaih jiex ndaangc
mangc maah
 hnyouv maiv zingx nyei mienh zungv maiv duqv ziangh
 mv baac caux tin hungh horpc hnyouv nyei mienh
 weic ninh sienx kaux tin hungh duqv ziangh jienv
maiv daan mbuoqc naaiv
 zinh zoih nduov mienh zoux dorngc
 zoux maux nyei mienh hnyouv maiv hiuv duqv sekv
 ninh mauv ga naaiv nyei hnyouv hlo hnangv yiemh gen
 beiv hnangv zuqc daic nyei qaqv yietc liuz maiv haih beuv
 ninh siou maanc guoqv mienh daaih weic ninh ganh
 yaac zorqv maanc fingx mienh gapv zunv benx ninh nyei buonc
naaiv deix guoqv nyei mienh oix saac yaev aengx huotv dongh hingh ninh mbuo wuov deix maiv zeiz
 ninh mbuo gorngv
+ siou ga naaiv camv camv nyei yaac maiv zeiz ganh nyei ga naaiv wuov nyungc mienh oix zuqc kouv aqv
 ninh mbuo hnangv naaiv zoux ndongc haaix lauh
 ninh mbuo yaac siou jienv mienh nyei dorngx daauh ga naaiv camv nyei
qiemx zaeqv wuov deix maiv zeiz oix liemh zeih jiez daaih fai
 bun meih sin zinx wuov deix yaac maiv zeiz oix liemh zeih nyie fai
 meih ziouc zuqc ninh mbuo luv aqv
weic zuqc meih luv camv norm guoqv nyei mienh
 wuov deix guoqv zengc njiec nyei mienh ziouc oix daaih luv meih
 laaix meih daix mienh bun nziaamv liouc cuotv
 zoux doqc hoic lungh ndiev
 se mietc zingh caux yiem zingh nyei yietc zungv mienh
weic ganh nyei biauv zornc duqv maiv zingx nyei zinh zoih
 weic yiem hlang nyei dorngx zoux ganh nyei lauz
 hnamv daaih haih biaux ndutv zeqc naanc
 naaiv nyungc mienh oix zuqc kouv aqv
mv baac meih daav nyei za eix zoux bun meih nyei biauv zong mienh zuqc nyaiv
 weic zuqc meih bun camv guoqv nyei baeqc fingx zuqc guangc maengc
 meih ganh nyei maengc yaac oix zuqc guangc
njongc nyei la bieiv zungv oix heuc cuotv gorngv meih
 biauv nyei haengh nyei ndiangx yaac oix dau
daix mienh bun nziaamv liouc cuotv weic liepc mungv
 longc zoux zuiz nyei jauv weic liepc zingh
 naaiv nyungc mienh oix zuqc kouv aqv
maanc guoqv mienh laauh luic zoux nyei se weic bun douz buov
 maanc fingx mienh zoux kouv yaac maiv duqv haaix nyungc
 hnangv naaic se maiv zeiz nernh jiex nyei ziouv  zoux fai
hiuv ziouv  nyei njang laangc nyei mienh oix yiem buangv lungh ndiev
 hnangv wuom buangv koiv nor
haaix dauh bun weih gormx nyei mienh hopv diuv yaac zorpc deix ndie doqc ziouc nquin mingh
 weic mangc ninh mbuo laengh gaengv nyei sin
 wuov dauh oix zuqc kouv aqv
meih ganh oix zuqc nyaiv taux ndiev
 maiv zeiz duqv njang laangc
 meih ganh hopv maah
 ziouc lungh lungh laih laih nyei
 yiem ziouv  nyei mbiaauc jieqv buoz wuov norm zaanv oix guinh taux meih aqv
 meih nyei njang laangc ziouc zuqc goiv benx nyaiv nyei sic
meih zoux doqc bun le mbaa norn nyei sic oix winh bun meih
 hieh zoih zuqc mietc yaac oix haeqv meih gamh nziex
 laaix meih daix mienh bun nziaamv liouc cuotv
 zoux doqc hoic ndau beih
 hoic zingh caux yiem zingh nyei yietc zungv mienh
miuc fangx maaih haaix nyungc maaih lamh longc
 kungx benx mienh diu daaih
 dox daaih nyei miuc fangx
 zoux gorngv baeqc nyei waac nyei fin saeng
 miuc fangx maaih haaix nyungc maaih lamh longc
 zoux daaih nyei mienh kaux ninh ganh zoux daaih nyei ga naaiv
 se maiv haih gorngv waac nyei miuc fangx
gorngv mbuox longc ndiangx zoux daaih nyei ga naaiv
  nyie daaih maah
  yaac mbuox maiv haih gorngv waac nyei la bieiv
  gunv jiez sin daaih maah
  naaiv nyungc mienh oix zuqc kouv aqv
 naaiv nyungc ga naaiv haih njaaux haaix nyungc fai
 maaih jiem maaih nyaanh buang jienv ga nyiec
 gu nyuoz yaac maiv maaih yietc deix tauv nyei qiex
mv baac ziouv  yiem ninh nyei cing nzengc nyei singx dinc
 bun lungh ndiev maanc mienh yiem ninh nyei nza hmien nzieqc nzingz
