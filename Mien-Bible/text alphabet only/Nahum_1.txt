naaiv se douc daaih gorngv ni naa we zingh nyei waac
 naaiv buonv sou gorngv enkotc mienh
 naa hum
 duqv buatc laauc yaangh nyei sic
ziouv se nzaeng mienh yaac jaauv win nyei tin hungh
   ziouv jaauv siouh yaac qiex jiez haic
   ziouv jaauv ninh nyei win wangv nyei win
 yaac nipc jienv nouz haic ninh nyei win jaa
ziouv maiv qiex jiez siepv yaac maaih domh qaqv
 haaix dauh dorngc zuiz
 ziouv zungv maiv guangc wuov dauh nyei zuiz
   ziouv nyei jauv yiem domh nziaaux jieqv caux domh mbiungc nziaaux
 mbuonx zoux ninh zaux ndiev nyei nie mbung
ninh hatc koiv
 koiv ziouc nqaai
 ninh yaac bun diuh diuh ndaaih nqaai nzengc
 mbaasaan deic caux kaanmen mbong nyei miev nyaux
 le mbaa norn nyei miev biangh yaac ziec
domh mbong yiem ninh nyei nza hmien dongz
 fiuv mbong yaac yuqc nzengc
 yiem ninh nyei nza hmien ndau beih zuqc nyanh nyanh nyei
 baamh gen zuqc dongz
 mienh maanh sin zinx nzengc
ninh qiex jiez
 haaix dauh haih yiem duqv
 ninh qiex jiez
 haaix dauh haih diev duqv
 ninh nouz haic hnangv njopc domh douz nor
 ninh zungv bun la bieiv huv muonc nzengc
ziouv  se longx haic
 yiem kouv naanc hnoi ninh zoux kaux duqv wuonv nyei dorngx
 ninh yaac goux ndaauh kaux ninh nyei mienh
mv baac ninh oix longc hongh suiv yiemx
 bun ninh nyei win wangv zutc nzengc
 ninh yaac oix zunc ninh nyei win jaa bieqc hmuangx nyei dorngx
ni naa we mienh aah
 meih mbuo daav haaix nyungc za eix hoic ziouv
  ninh oix bun caux ninh doix dekc wuov deix zuqc mietc nzengc
 win wangv zungv maiv duqv njiec da nyeic nzunc qaqv
meih mbuo se hnangv njimv mbiorngz
 yaac hnangv hopv diuv nquin nyei mienh
 yaac hnangv mbiauh nqaauv nqaai
 oix zuqc buov qui nzengc
maaih dauh yiem ni naa we cuotv daaih
 ninh hnamv cuotv orqv nyei za eix zoux bun ziouv
 kungx hnamv cuotv zoux waaic nyei za eix hnangv
ziouv  hnangv naaiv gorngv
maiv gunv atc si lie mienh youc henv youc camv
 ninh mbuo oix zuqc baaic
 zuqc mietc nzengc
 o yu ndaa mienh aac
 maiv gunv yie bun meih mbuo zuqc siouc kouv
 yiem naaiv mingh yie maiv bun meih mbuo zuqc kouv aqv
atc si lie mienh nyei ndiangx gaaz yiem meih mbuo nyei jaang
 yie oix wuotv nauv
 yaac oix cutv dangx ndoh meih mbuo nyei limc
ziouv ziangv jienv ni naa we hatc waac gorngv
meih mbuo maiv duqv zeiv fun nzipc jienv meih mbuo nyei mbuox
 yie oix yiem meih mbuo nyei zienh nyei biauv mietc nzengc meih mbuo diu daaih
 dox daaih nyei miuc fangx
 yie oix liuc leiz meih mbuo nyei zouv
 weic zuqc meih mbuo orqv haic
mangc maah
 maaih laanh mienh nyei zaux yangh wuov mbong daaih dorh kuv fienx
 se zunh baengh orn nyei kuv fienx
 o yu ndaa mienh aac
 gunv jiex meih mbuo nyei zipv yaac jaauv sung meih mbuo laengz nyei waac
 weic zuqc wuov deix mienh waaic mienh
 maiv aengx daaih hoic meih mbuo aqv
 ninh mbuo zungv oix zuqc mietc nzengc
