se gorngv yie haih gorngv nzengc lungh ndiev mienh nyei waac
 yaac haih gorngv fin mienh nyei waac
 mv baac yie maiv hnamv mienh
 yie gorngv nyei waac ziouc hnangv mborqv lorh morng morng nyei
 yaac hnangv nqaapv caauh zeiv mbui caen caen wuov nor
se gorngv yie maaih zingh nyeic haih douc tin hungh nyei waac
 yaac haih mengh baeqc yietc zungv maiv gaengh mbiaangx yaangh nyei sic
 yaac maaih nyungc nyungc wuonh zaang
 yaac maaih sienx fim henv
 zungv haih heuc duqv mbong tuix
 mv baac yie maiv hnamv mienh
 yie ziouc maiv zic zinh aqv
se gorngv yie zorqv yie maaih nyei yietc zungv ga naaiv bun mienh jomc mienh
 liemh ganh nyei sin jiu bun mienh buov guangc
 mv baac yie maiv hnamv mienh nor
 yie zoux nyei yietc zungv se maiv tengx yie duqv longx
se gorngv hnamv mienh
 ziouc zoux duqv hnyouv ndaauv yaac zoux longx bun mienh
 se gorngv hnamv mienh
 ziouc maiv mueic jieqv
 maiv ceng hlo
 maiv zoux maux
maiv zoux hnangv maiv zieqv leiz nor
 se gorngv hnamv mienh
 ziouc maiv douh ganh duqv longx
 maiv qiex jiez siepv
 maiv jangx mienh zoux dorngc nyei sic
se gorngv hnamv mienh
 ziouc maiv a hneiv waaic nyei sic
 kungx a hneiv zien leiz hnangv
se gorngv hnamv mienh
 ziouc yiem maanc sic haih diev duqv
 yiem maanc sic maaih sienx fim
 yiem maanc sic maaih lamh hnamv dorngx
 yiem maanc sic yaac maaih noic
hnamv mienh nyei wuov nyungc hnyouv yietc liuz maiv haih nzengc
 douc tin hungh nyei waac mv baac maiv duqv yietc liuz douc
 zungv oix jiex nzengc
 maaih zingh nyeic gorngv ganh nyungc waac
 mv baac maaih norm hnoi naaiv deix waac zungv oix zuqc baac aqv
 maaih wuonh zaang mv baac oix ndortv nzengc
weic zuqc mbuo nyei wuonh zaang se maiv dunh yunh
 mbuo douc tin hungh nyei waac yaac douc maiv dunh yunh
mv baac dunh yunh nyei yietv taux
 maiv dunh yunh nyei ziouc jiex mi aqv
yie zoux fu jueiv nyei ziangh hoc
 yie gorngv waac hnangv fu jueiv
 hnyouv yaac hnangv fu jueiv
 daav za eix yaac hnangv fu jueiv nyei za eix nor
 mv baac yie benx domh mienh yie ziouc guangc
 maiv zoux fu jueiv nyei sic
ih zanc mbuo hnangv mangc gingx nor
 kungx buatc louh louh wuov
 mv baac taux wuov zanc mbuo ziouc buatc hmien doix hmien
 yie ih zanc hiuv duqv deix
 taux wuov zanc yie ziouc hiuv duqv nzengc
 hnangv tin hungh hiuv nzengc yie nor
mv baac ih zanc corc maaih buo nyungc yiem jienv
 maaih sienx fim
 maaih lamh hnamv dorngx
 maaih laanh hnamv laanh
 mv baac gauh hlo jiex se laanh hnamv laanh
