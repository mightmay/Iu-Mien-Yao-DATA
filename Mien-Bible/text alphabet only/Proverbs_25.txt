yiem naaiv mingh yaac benx saa lo morn nyei cong mengh waac
 dongh yu ndaa hungh
 he se ki yaa
 nyei mienh ceu daaih
zorqv sic gem jienv benx tin hungh nyei njang laangc
 mv baac hungh diex nyei njang laangc se ninh zorqv sic zaah cuotv daaih
lungh ndongc haaix hlang
 ndau ndongc haaix ndo
 hungh diex nyei hnyouv yaac hnangv wuov nor zaah maiv toux
zorqv cuotv nyaanh nqaiv
 nyaanh zaangc ziouc duqv nyaanh daav cuotv ga naaiv
zorqv nqoi yiem hungh diex nyei nza hmien nyei orqv mienh
 ninh nyei hungh weic ziouc bangc baengh fim nyei jauv liepc gorn ndoqv wuonv
yiem hungh diex nyei nza hmien maiv dungx taaih ganh hlo
 fai souv jienv zoux hlo nyei mienh nyei dorngx
weic zuqc maaih mienh gorngv
faaux naaiv oc
 se gauh longx dorng jienv zoux hlo nyei mienh zuqc mienh heuc meih tuix njiec
meih nyei m zing buatc nyei maiv dungx siepv siepv nyei dorh mingh wuov sic dorngh
 nziex maaih ganh nyei juangc laangz mienh daaih bun meih zuqc nyaiv
 setv mueiz meih hnangv haaix nor zoux
se gorngv meih caux dauh juangc laangz mienh nzaeng
 oix zuqc caux ninh mbenc sung
 yaac maiv dungx dorh ninh gem jienv nyei sic mingh gorngv
nziex muangx haiz nyei mienh bun meih zuqc nyaiv
 meih waaic nyei mengh dauh yaac maiv haih longx aqv
gorngv yietc joux waac puix duqv horpc ziangh hoc
 se hnangv norm longc jiem zoux daaih nyei biouv lorqc jienv nyaanh lorqc
cong mengh mienh kuinx maaih m normh oix muangx nyei mienh se hnangv jiem buoz ndoqv nzaeng fai zien jiem zoux daaih nyei siou setv
ziepc zuoqv nyei douc fienx mienh bun paaiv ninh wuov deix ziouv nyei hnyouv fingv
 hnangv siou gaeng zuangx nyei ziangh hoc maaih sorng tengx laangh
mienh bungx waac maux gorngv oix fungx zingh nyeic mv baac maiv fungx
 se hnangv maaih mbuonx maaih nziaaux yaac maiv maaih mbiungc
longc noic yuoqc duqv zoux hlo nyei mienh
 gorngv waac suonc zungv haih bun ninh nyei hnyouv mau njiec
se gorngv meih duqv mueiz dorngh oix zuqc nyanc horpc
 nyanc camv jiex jaax nor
 nziex haih lov cuotv
meih oix zuqc lauh lauh mingh nzunc meih nyei juangc laangz mienh nyei biauv hnangv
 maiv zei aeqv
 nziex meih bun ninh haiz kouv ninh ziouc nzorng meih aqv
zoux jaav zorng zengx hoic juangc laangz mienh wuov dauh se hnangv mborqv jaax nyei ndiangx ndonx fai nzuqc ndaauv fai forng cang laic
zuqc zeqc naanc nyei ziangh hoc kaux maiv ziepc zuoqv nyei mienh se hnangv nyaah nquaqv fai zaux waaic
haaix dauh baaux nzung bun hnyouv mun hnyouv nzauh nyei mienh muangx
 se hnangv juangv nyei hnoi jaiv lui
 yaac hnangv zorqv wuom sui dox njiec zuqc mun nyei dorngx
se gorngv meih nyei win wangv hnyouv sie
 oix zuqc bun hnaangx ninh nyanc
 se gorngv ninh jaang nqaatv
 oix zuqc bun wuom ninh hopv
meih hnangv naaiv zoux ninh ziouc nyaiv aqv
   ziouv yaac oix bun zingh nyeic meih
baqv bung nyei nziaaux dorh mbiungc daaih
 mienh gorngv waac huv yaac cuoqv mienh qiex jiez
yiem biauv ngorh gu nguaaic nyei gorqv corc gauh longx caux zanc zanc nzaeng jaax nyei m sieqv dorn juangc biauv yiem
maaih longx nyei fienx yiem go nyei deic bung daaih
 se hnangv jaang nqaatv nyei ziangh hoc hopv wuom namx nor
kuv mienh nyiemc suei bun orqv mienh se hnangv njoqc nyei wuom nyuonh fai laih hlopv nyei wuom zingv
nyanc mueiz dorngh camv se maiv yaauc
 lorz mienh taaih ganh yaac maiv benx
mienh maiv haih gunv maiv duqv ganh
 se hnangv mbaang waaic nyei zingh maiv maaih zingh laatc
