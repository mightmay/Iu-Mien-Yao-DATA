nqa haav maiv lauh
 yesu zueih mungv zueih laangz nyei mingh zunh tin hungh zoux ziouv gunv mienh nyei kuv fienx
 ninh nyei ziepc nyeic dauh sai gorx yaac caux jienv ninh mingh
aengx maaih deix m sieqv dorn yaac gan jienv mingh
 naaiv deix m sieqv dorn dongh zinh ndaangc yesu zunc mienv cuotv yaac zorc longx ninh mbuo nyei baengc wuov deix
 maaih dauh heuc maa li yaa
 dongh mienh heuc
 makv ndaa laa
 wuov dauh
 yesu zunc siec dauh mienv cuotv ninh nyei sin
maaih kusaa nyei auv
 yo an naa
 kusaa zoux jien goux nzengc helotv hungh nyei jaa dingh
 aengx maaih su sanx naa caux m sieqv dorn camv nyei
 ninh mbuo longc ganh maaih nyei ga naaiv juang yesu mbuo
maaih mienh camv
 nyei gapv zunv yaac maaih naaiv norm mungv
 wuov norm mungv nyei mienh daaih lorz yesu
 yesu ziouc gorngv waac beiv bun ninh mbuo muangx
ninh gorngv
maaih laanh mienh cuotv mingh haaz nyim
 haaz gau nyim
 maaih deix ndortv zuqc jauv
 zuqc mienh caaiv
 norqc yaac daaih nzauz nyanc nzengc
maaih deix ndortv zuqc la bieiv ndau
 nyim zunx daaih maiv lauh ziouc nqaai mi aqv
 weic zuqc maiv lamh baeng wuom
maaih deix nyim ndortv zuqc njimv lomc
 zorpc jienv njimv hlo daaih
 njimv mbiorngz jienv
maaih deix nyim ndortv zuqc ndau longx
 nyim cuotv hlo daaih
 yietc gouv siou duqv yietc baeqv gouv
 gorngv liuz naaiv deix waac
 yesu heuc qiex hlo nyei gorngv
haaix dauh maaih m normh oix zuqc baeng m normh muangx longx
sai gorx mbuo naaic yesu
naaiv diuh waac beiv
 eix leiz hnangv haaix nor
yesu gorngv
tin hungh zoux ziouv gunv mienh naaiv deix gem jienv nyei sic
 tin hungh bun meih mbuo hiuv mi aqv
 mv baac ga nyiec nyei mienh kungx haiz gorngv benx waac beiv hnangv weic  bun ninh mbuo mangc yaac maiv buatc
 haiz yaac maiv mengh baeqc
naaiv diuh waac beiv nyei eix leiz se hnangv naaiv
 wuov deix nyim se tin hungh nyei kuv fienx
ndortv zuqc jauv wuov deix nyim beiv mienh muangx haiz tin hungh nyei kuv fienx
 mv baac mienv nyei hungh daaih caangv cuotv yiem hnyouv wuov deix kuv fienx
 bun ninh mbuo maiv haih sienx ziouc maiv duqv njoux
ndortv zuqc la bieiv ndau wuov deix nyim beiv mienh muangx haiz kuv fienx ziouc a hneiv zipv
 mv baac se hnangv kuv fienx njiec nzungh maiv ndo
 sienx maiv lauh
 buangh zuqc seix hnyouv nyei sic ziouc cuotv mi aqv
ndortv zuqc njimv lomc wuov deix nyim beiv mienh muangx haiz kuv fienx
 zoux gau
 laaix seix zaangc kuonx hnyouv nyei sic
 fai laaix hnamv zinh nyaanh
 fai baamh gen nyei njien youh nduov ninh mbuo
 naaiv deix sic mbiorngz jienv ninh mbuo cingx daaih hnangv maiv haih jauh nyei nyim nor
ndortv zuqc ndau longx wuov deix nyim beiv mienh haiz tin hungh nyei kuv fienx
 longc hnyouv ziepc zuoqv nyei sienx
 yaac longc noic ei jienv zoux
 cingx daaih hnangv naaiv deix nyim nor
 ziangh duqv gitv
maiv maaih haaix dauh diemv zieqc dang aengx zorqv ga naaiv nqopv jienv fai dorh mingh don coux ndiev
 dang m daaih don dang nyei baaih weic bun bieqc biauv nyei mienh mangc duqv buatc njang
maiv maaih haaix nyungc bingx jienv nyei sic maiv zuqc cuotv yaangh
 maiv maaih haaix nyungc gem jienv mv baac oix maaih mienh hiuv yaac bun mbiaangx yaangh cuotv daaih
hnangv naaic meih mbuo oix zuqc longc hnyouv muangx longx
 weic zuqc haaix dauh maaih nyei
 ninh oix jaa duqv gauh camv
 haaix dauh maiv maaih
 liemh ninh hnamv daaih ninh maaih nyei diqv dien
 zungv oix zorqv mingh
yesu nyei maa caux ninh nyei youz mbuo mingh lorz yesu mv baac mienh camv haic
 ninh mbuo bieqc maiv taux ninh wuov
maaih mienh mbuox yesu
meih nyei maa caux meih nyei youz souv jienv ga nyiec maengx zuov oix buangh meih
yesu gorngv mbuox zuangx mienh
yie nyei maa caux yie nyei youz se dongh muangx tin hungh nyei waac yaac ei jienv zoux wuov deix
maaih hnoi nor
 yesu mbuox ninh nyei sai gorx
mbuo mingh wuov ngaanc ziqc koiv dorn orqc
 ninh mbuo ziouc bieqc nzangv nzaeng jienv mingh aqv
mingh gau
 yesu m njormh mi aqv
 liemh zeih borngz gorng domh nziaaux
 buonc wuom jiez laangc nqomz bieqc nzangv
 ninh mbuo gengh
 gamh nziex haic
sai gorx mbuo ziouc mingh heuc yesu nyie daaih
 ninh mbuo gorngv
ziouv aah
 ziouv
 mbuo ndortv wuom daic aqv loh
 yesu jiez sin hatc nziaaux caux wuom laangc
 domh nziaaux ziouc dingh
 wuom laangc haapv
 sekv nzengc mi aqv
yesu naaic ninh nyei sai gorx mbuo
meih mbuo nyei sienx fim jiex haaix mi aqv
 mv baac ninh mbuo gamh nziex haic
 mbuoqc horngh haic
 laanh ziouc naaic laanh
naaiv haaix dauh orqv
 ninh hatc nziaaux hatc wuom
 liemh nziaaux caux wuom yaac muangx ninh nyei waac
yesu caux ninh nyei sai gorx mbuo nzaeng nzangv mingh taux ge laa saa deic
 gaa li li koiv dorn nyei doix ngaanc
ninh mbuo cuotv nzangv mingh faaux mbienx wuov zanc
 maaih dauh wuov norm mungv nyei mienh daaih buangh zuqc yesu
 naaiv dauh mienh maaih mienv yiem ninh nyei sin
 lauh haic maiv zuqv lui houx yaac maiv yiem biauv
 kungx yiem wuov zouv gemh hnangv
naaiv dauh mienh yietv buatc yesu ninh heuc qiex hlo nyei ziouc mbaapv njiec yesu nyei nza hmien nauc
 nauc nyei gorngv
yiem hlang jiex nyei tin hungh nyei dorn
 yesu aah
 meih daaih yie naaiv zoux haaix nyungc
 tov maiv dungx zeix yie
ninh hnangv naaiv nor gorngv weic zuqc yesu hatc hieh guaiv mienv cuotv wuov dauh mienh nyei sin
 maiv gunv maaih limc ndoh jienv buoz zaux aengx maaih mienh zuov jienv
 duqv ziex nzunc mienv ciouv daaih bun ninh cutv dangx limc aengx zunc ninh mingh wuov deic bung huaang
yesu naaic ninh
meih nyei mbuox heuc haaix nyungc
 ninh dau
mbuox heuc guanh
 weic zuqc mienv camv nyei bieqc ninh nyei sin yiem
wuov deix mienv tov yesu maiv dungx zunc ninh mbuo ndortv ndo haic nyei kuotv
maaih yietc domh guanh dungz yiem wuov jiex mbaiv lorz nyanc
 mienv ziouc tov yesu bun ninh mbuo bieqc wuov guanh dungz
 yesu yaac nqoi nzuih ninh mbuo
mienv ziouc cuotv wuov dauh mienh mingh bieqc wuov guanh dungz mi aqv
 ziangh guanh dungz ziouc tiux njiec kamx ndortv koiv dorn ziemx daic nzengc mi aqv
yungz dungz nyei mienh buatc naaiv deix sic cuotv
 ninh mbuo ziouc biaux mingh zunh mbuox zingh gu nyuoz caux zingh ga nyiec nyei fiuv laangz nyei mienh muangx
mienh haiz liuz naaiv deix sic
 ziouc cuotv mingh mangc
 mingh taux yesu wuov
 ninh mbuo buatc wuov dauh mienh zueiz jienv yesu nyei zaux ga hlen
 zuqv jienv lui houx yaac nzang daaih aqv
 ninh mbuo ziouc gamh nziex haic
buatc naaiv deix sic cuotv nyei mienh gorngv bun zuangx mienh hiuv duqv zuqc mienv bieqc wuov dauh mienh hnangv haaix nor duqv longx daaih
yiem ge laa saa deic nyei zuangx mienh tov yesu leih nqoi ninh mbuo weic zuqc ninh mbuo gamh nziex haic
 yesu ziouc bieqc nzangv mingh aqv
dongh mienv cuotv liuz wuov dauh mienh tov yesu bun ninh gan jienv mingh
 mv baac yesu heuc ninh nzuonx aqv
gorngv mbuox ninh
nzuonx ganh nyei biauv aqv
 nzuonx mingh ziux tin hungh tengx meih nyei jauv gorngv nzengc mbuox mienh
 naaiv dauh mienh ziouc nzuonx mingh ziux yesu tengx ninh nyei jauv gorngv nzengc bun yietc norm mungv nyei mienh muangx
yesu yiem wuov ngaanc ziqc gaa li li koiv dorn nzuonx daaih
 maaih mienh camv nyei a hneiv nyei zipv weic zuqc ninh mbuo yiem wuov zuov jienv ninh
maaih dauh gunv wuic dorngh nyei mienh
 mbuox heuc yailatv
 daaih taux
 ninh mbaapv njiec yesu nyei zaux hlen njiec qaqv tov yesu mingh ninh nyei biauv
weic zuqc ninh nyei sieqv ndoqc butv baengc oix daic haic aqv
 naaiv dauh sieqv nyei hnyangx jeiv leih maiv go ziepc nyeic hnyangx
 yesu gan yailatv mingh gau
 mienh camv
 haic mbengx jienv mingh
yaac maaih dauh m sieqv dorn butv baengc hlutv duqv ziepc nyeic hnyangx
 ninh mingh lorz ndie sai zorc gau ninh nyei baengc
 zaaux nzengc ninh nyei zinh nyaanh
 yaac maiv maaih haaix dauh zorc duqv ninh longx
ninh ziouc mbengx jienv mingh taux yesu nyei nqa haav nqaang hluo yesu nyei lui juoqv
 baengc hlutv ziouc liemh zeih dingh mi aqv
yesu naaic gaax
haaix dauh hluo zuqc yie
 yaac maiv maaih haaix dauh laengz
 bide ziouc gorngv
sai diex aah
 mienh camv weih jienv meih
 mbengx zuqc meih saah
mv baac yesu gorngv
gengh maaih mienh hluo zuqc yie nyei lorqc
 yie hiuv nyei
 weic zuqc maaih deix yie nyei qaqv cuotv mingh tengx mienh zorc baengc mi aqv
wuov dauh m sieqv dorn muangx haiz bingx maiv mbueiz aqv
 ziouc sin zinx jienv nyei daaih mbaapv njiec yesu nyei zaux hlen
 ninh dorng jienv zuangx mienh mbuox yesu ninh weic haaix diuc daaih hluo yesu nyei lui juoqv
 yaac gorngv ninh nyei baengc liemh zeih longx nzengc mi aqv
yesu mbuox ninh
m dauh m sieqv dorn aah
 weic zuqc meih sienx yie
 meih nyei baengc longx mi aqv
 gunv baengh orn nyei nzuonx aqv oc
yesu corc gorngv jienv waac wuov zanc
 maaih dauh mienh yiem wuov dauh gunv wuic dorngh nyei mienh nyei biauv daaih mbuox yailatv
meih nyei sieqv daic mi aqv
 maiv zuqc daaih la nyauv fin saeng aqv oc
mv baac yesu haiz naaiv deix waac ninh ziouc gorngv mbuox yailatv
maiv dungx gamh nziex oc
 kungx oix zuqc sienx hnangv
 meih nyei sieqv ziouc longx daaih aqv
mingh taux yailatv nyei biauv
 yesu maiv bun haaix dauh bieqc
 kungx bun bide
 yo han
 yaagorpc caux wuov dauh sieqv nyei diex maac bieqc hnangv
zuangx mienh yiem ga nyiec mbiouh mbiouh nyei nyiemv
 yesu gorngv
maiv dungx nyiemv aqv
 ninh maiv daic
 ninh m njormh hnangv
zuangx mienh ziouc jatv yesu
 weic zuqc ninh mbuo hiuv duqv wuov dauh fu jueiv za gengh daic mi aqv
mv baac yesu nanv jienv wuov dauh sieqv nyei buoz heuc
sieqv aah
 jiez sin daaih maah
wuov dauh sieqv ziouc nangh daaih
 liemh zeih jiez sin daaih aqv
 yesu ziouc mbuox ninh mbuo lorz ga naaiv bun wuov dauh fu jueiv nyanc
sieqv nyei diex maac mbuoqc horngh haic mv baac yesu mbuox ninh mbuo
 naaiv deix sic maiv dungx gorngv mbuox haaix dauh
