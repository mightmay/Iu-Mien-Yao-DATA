yie aengx buatc siang lungh siang ndau weic zuqc loz lungh loz ndau jiex nzengc mi aqv
 koiv yaac maiv maaih aqv
yie yaac buatc wuov norm cing nzengc zingh
 dongh siang ye lu saa lem zingh
 yiem tin dorngh
 tin hungh wuov
 njiec daaih
 wuov norm zingh liuc leiz ziangx hnangv siang mbuangz zorng ziangx nzueic nyei weic siang laangh nor
yie aengx haiz qiex hlo nyei yiem hungh weic daaih gorngv
ih zanc tin hungh yiem nyei dorngx se yiem baamh mienh mbu ndongx
 ninh oix caux ninh mbuo yiem
 ninh mbuo ziouc zoux ninh nyei baeqc fingx
 tin hungh ganh oix caux ninh mbuo yiem yaac zoux ninh mbuo nyei tin hungh
ninh oix sortv ninh mbuo nyei m zing diemv diemv wuom mueic
 yangh naaiv jiex maiv maaih haaix dauh daic
 maiv maaih haaix dauh nzauh
 maiv maaih haaix dauh nyiemv
 yaac maiv maaih haaix dauh mun
 weic zuqc loz nyei yietc zungv jiex nzengc
zueiz jienv hungh weic wuov dauh gorngv
mangc maah
 ih zanc yie zoux bun nyungc nyungc siang nzengc
 ninh yaac gorngv mbuox yie
naaiv meih oix zuqc fiev jienv oc
 weic zuqc naaiv deix waac zien nyei
 kaux duqv wuonv nyei
ninh aengx mbuox yie
zoux ziangx aqv
 yie zoux an faa yaac zoux o me gaa
 zoux gorn yaac zoux setv mueiz wuov dauh
 haaix dauh jaang nqaatv
 yie oix baeqc baeqc bun yungz maengc nyei wuom zingv nyei wuom ninh hopv
haaix dauh duqv hingh ziouc duqv naaiv deix benx ninh nzipc nyei buonc
 yie yaac oix zoux ninh nyei tin hungh
 ninh yaac oix zoux yie nyei dorn
mv baac daamv faix wuov deix
 maiv sienx nyei wuov deix
 zoux gamh nziev nyei sic
 daix mienh
 nziaauc sieqv nziaaux dorn
 zoux faatv
 baaix miuc fangx caux yietc zungv gorngv baeqc nyei mienh
 ninh mbuo nyei buonc se yiem zieqc jienv hungh nyei douz koiv gu nyuoz
 naaiv se zuqc daic nyei da nyeic nzunc
dongh bouh jienv siec norm bunh dapv buangv nqa haav laai nyei siec nyungc zeqc naanc wuov deix siec dauh fin mienh
 maaih dauh daaih mbuox yie
daaih maah
 yie oix bun meih mangc siang mbuangz
 se ba gi yungh dorn nyei auv wuov dauh
singx lingh ziouc gunv jienv yie
 fin mienh dorh yie mingh taux norm hlo haic
 hlang haic nyei mbong
 bun yie mangc wuov norm cing nzengc zingh
 ye lu saa lem
 dongh yiem tin dorngh
 tin hungh wuov
 njiec daaih
naaiv norm zingh maaih tin hungh nyei njang laangc buangv nzengc
 aengv cuotv njeiv njeiv nyei
 hnangv norm jaaix haic nyei la bieiv
 setv maeng luoqc yaac hnangv gingx zaanv nor nzang nyei
zingh nyei zingh laatc hlo haic
 hlang haic
 yaac maaih ziepc nyeic dauh laatc gaengh
 aengx maaih ziepc nyeic dauh fin mienh zuov jienv laatc gaengh
 ziepc nyeic fingx i saa laa en mienh nyei mbuox yaac fiev jienv wuov gaengh
biei bung zingh yietc bung maaih buo dauh laatc gaengh
 dong bung maaih buo dauh
 naamh bung maaih buo dauh
 baqv bung maaih buo dauh
 fai bung maaih buo dauh
zingh laatc bangc ziepc nyeic kuaaiv la bieiv zoux gorn ndoqv ceix jiez
 yaac maaih ba gi yungh dorn nyei ziepc nyeic dauh gong zoh nyei mbuox fiev jienv wuov deix la bieiv
caux yie gorngv waac wuov dauh fin mienh nanv jienv jiem biaav ndorqc oix ndorqc naaiv norm zingh
 yaac ndorqc zingh gaengh caux zingh laatc
zingh nyei biei bung fih njietv fih ndaau
 fin mienh longc ninh nyei biaav ndorqc ndorqc zingh
 yietc zungv maaih i cin feix baeqv gilo ndaauv
 jangv
 hlang fih njietv nyei
fin mienh yaac ndorqc zingh laatc
 maaih yietc baeqv feix ziepc feix ndorqc hlang
 naaiv se ei baamh mienh nyei ciqv cunx
 dongh naaiv dauh fin mienh longc nyei ciqv cunx
zingh laatc longc maeng gox nyei la bieiv jaaix zoux daaih
 zingh gu nyuoz longc zien jiem zoux daaih hnangv gingx nor nzang nyei
zingh nyei gorn ndoqv wuov deix la bieiv longc nyungc nyungc la bieiv jaaix zorng
 da yietv norm gorn ndoqv nyei la bieiv se maeng gox nyei la bieiv jaaix
 da nyeic norm se mbanv mbuov
 nzang nyei
 da faam norm se baeqc jieqv
 ben nyei
 da feix norm se ndiemh maeng
 nzang nyei
da hmz norm jieqv baeqc
 ben nyei
 da luoqc norm yangh siqv nyei
 da cietv norm se maeng mbiaan
 da betv norm maeng mbuov
 da juov norm yangh ungv
 da ziepc norm maeng lunx
 ziepc yietv wuov norm se mbuov maeng
 ziepc nyeic wuov norm luoqc
 nzang nyei la bieiv jaaix
ziepc nyeic dauh laatc gaengh longc ziepc nyeic norm jaaix nyei la bieiv zou
 yietc norm zien zou zoux yietc dauh gaengh
 zingh gu nyuoz nyei jauv se zien jiem
 hnangv gingx nor nzang
yie maiv buatc zingh gu nyuoz maaih zaangc tin hungh nyei biauv
 weic zuqc nernh jiex nyei ziouv tin hungh caux wuov dauh ba gi yungh dorn zoux naaiv norm zingh nyei singx dinc
zingh maiv qiemx zuqc mba hnoi caux hlaax ziux njang
 weic zuqc tin hungh nyei njang laangc ziux njang
 ba gi yungh dorn yaac zoux zingh nyei dang
maanc guoqv nyei mienh oix bangc naaiv norm zingh nyei njang yangh jauv
 lungh ndiev maanc hungh yaac oix dorh ninh mbuo maaih nyei njang laangc bieqc zingh
zingh gaengh ziangh hnoi koi nqoi
 yietc liuz maiv guon
 weic zuqc yiem wuov maiv maaih lungh muonz zanc
maanc guoqv nyei mienh oix dorh ninh mbuo nyei njang laangc caux mengh hoc bieqc naaiv norm zingh
mv baac haaix nyungc maiv cing nzengc
 fai haaix dauh zoux laih hlopv fai gamh nziev nyei sic
 fai gorngv baeqc nduov mienh nyei sic
 zungv maiv duqv bieqc wuov norm zingh
 kungx maaih mbuox fiev jienv ba gi yungh dorn nyei ziangh maengc daan wuov deix duqv bieqc hnangv
