ceng mienh hngongx mienh se maiv puix
 hnangv nqaai gorng duih sorng
 fai siou gaeng zuangx nyei ziangh hoc duih mbiungc
zioux mienh yaac maiv maaih gorn baengx yaac zioux maiv zuqc
 hnangv norqc meix fai norqc mba hinx ndaix mingh ndaix daaih yaac maiv nzopc nor
biaav bin longc mborqv maaz
 hanh kouv fapv lorh nyei nzuih baengx
 biaav longc mborqv mienh hngongx mienh nyei diqc daanz
maiv dungx dau mienh hngongx mienh ziux ninh hngongx nyei waac
 nziex meih ganh ziouc caux ninh fih hnangv
oix zuqc dau mienh hngongx mienh ziux ninh hngongx nyei waac
 nziex ei ninh nyei m zing mangc
 ninh funx ninh ganh maaih cong mengh
haaix dauh bangc mienh hngongx mienh fungx fienx
 se hnangv hngaqv ganh nyei zaux ndutv ziouc hoic ganh
cong mengh waac yiem mienh hngongx mienh nyei nzuih se maiv lamh longc
 hnangv zaux mbai mienh nyei zaux maiv lamh longc
ceng mienh hngongx mienh se hnangv zorqv la bieiv hietv jienv ndopv hlaang
cong mengh waac yiem mienh hngongx mienh nyei nzuih
 hnangv njimv yiem diuv nquin mienh nyei buoz
haaix dauh cingv jiex jauv nyei mienh hngongx mienh fai diuv nquin mienh
 se hnangv buonv juang zinx nyei mienh la guaih buonv bun zuangx mienh zuqc mun
mienh hngongx mienh zoux hngongx nyei sic
 zoux liuz aengx zoux
 se hnangv juv nzuonx mingh nyanc ninh lov nyei ga naaiv
meih buatc mienh funx ninh ganh maaih cong mengh fai
 mienh hngongx mienh zungv maaih lamh hnamv gauh camv ninh
mienh lueic mienh gorngv
maaih sienh yiem wuov jauv
 maaih dauh sienh yiem wuov jaai horngc
gaengh naapc hnangv haaix nor bun gaengh koi mingh koi daaih
 mienh lueic mienh bueix jienv coux hnangv wuov nor mbienv mingh mbienv daaih
mienh lueic mienh nyei buoz dapv bieqc nzormc
 bouh faaux ganh nyei nzuih ninh zungv nqemh kouv haic
mienh lueic mienh ziux ganh nyei m zing mangc ninh maaih cong mengh
 gauh camv siec dauh dau duqv horpc nyei mienh
mienh nzaeng jaax nyei sic maiv guen zuqc mbuo
 mbuo yaac mingh la nyauv
 se hnangv juv jiex jauv
 mienh la guaih baeng juv nyei m normh
