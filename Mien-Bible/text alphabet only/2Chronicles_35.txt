yo si yaa yiem ye lu saa lem jiex siex maengc zipv weic taaih ziouv
  zih hlaax ziepc feix wuov hnoi
 ninh mbuo daix jiex zipv nyei ba gi yungh dorn
ninh paaiv sai mienh
 gorqv mienh ziux gorqv mienh nyei gong zoux
 yaac kuinx ninh mbuo yiem zaangc ziouv  nyei biauv jorm hnyouv zoux gong fu sux
ninh gorngv mbuox lewi mienh
 se fungx ganh benx ziouv  nyei cing nzengc mienh
 dongh njaaux i saa laa en nyei yietc zungv mienh
zorqv cing nzengc nyei laengz ngaengc waac faang an jienv i saa laa en nyei hungh
 ndaawitv nyei dorn
 saa lo morn
 ceix daaih wuov norm zaangc tin hungh nyei biauv
 maiv zuqc longc mba dauh gaeng mingh gaeng daaih aqv
 ih zanc oix zuqc fu sux ziouv
 meih mbuo nyei tin hungh
 caux ninh nyei baeqc fingx
 i saa laa en mienh
meih mbuo oix zuqc ei jienv i saa laa en nyei hungh
 ndaawitv
 caux ninh nyei dorn
 saa lo morn
 fiev jienv paaiv nyei waac liuc leiz ziangx ziux meih mbuo nyei bungh buonc benx yietc guanh yietc guanh nyei
oix zuqc souv jienv cing nzengc nyei dorngx
 mouz guanh lewi mienh tengx maiv zeiz zoux sai mienh wuov deix
 se meih mbuo nyei gorx youz ziux ninh mbuo nyei bungh buonc
oix zuqc daix siex maengc zipv nyei ba gi yungh dorn
 saax ganh cing nzengc daaih
 weic meih mbuo juangc fingx nyei gorx youz
 i saa laa en mienh
 liuc leiz ba gi yungh dorn ei jienv ziouv  longc mose paaiv nyei waac
yo si yaa cuotv fim bun weic yiem wuov nyei pou tong mienh jiex siex maengc zipv fongc horc nyei ga naaiv
 ninh bun buo waanc dauh ba gi yungh caux yungh dorn caux buo cin dauh ngongh gouv
 naaiv deix yietc zungv se yiem hungh diex nyei buonc zorqv cuotv daaih
hungh diex nyei jien yaac cuotv fim bun baeqc fingx caux sai mienh caux lewi mienh
 gunv zaangc tin hungh nyei biauv nyei mienh
 hin ki yaa
 se kaa li yaa caux ye hi en zorqv i cin luoqc baeqv dauh ba gi yungh dorn caux yungh dorn caux faam baeqv dauh ngongh gouv jiu bun sai mienh weic zoux jiex zipv fongc horc ziec nyei ga naaiv
aengx maaih lewi mienh nyei bieiv zeiv
 ko naa ni yaa
 caux se mai aa caux ninh nyei youz
 caux ne tan en
 caux haa saa mbi yaa caux ye i en caux yo saa mbaatc
 bun biaa cin dauh ba gi yungh dorn caux yungh dorn caux hmz baeqv dauh ngongh gouv lewi mienh weic zoux siex maengc zipv fongc horc ziec nyei ga naaiv
jiex zipv nyei jauv louc liuc leiz ziangx nzengc
 sai mienh souv jienv ninh mbuo nyei dorngx caux jienv lewi mienh ziux ninh mbuo nyei guanh hnangv hungh diex paaiv nor
lewi mienh ziouc daix siex maengc zipv nyei ba gi yungh dorn
 sai mienh zipv wuov deix nziaamv daaih fuqv ziec dorngh
 lewi mienh maeqv nqoi ba gi yungh nyei ndopv
ninh mbuo zorqv fongc horc buov ziec nyei saeng kuv weic jiu bun pou tong nyei mienh ziux ninh mbuo nyei bungh buonc nyei guanh
 hnangv fiev jienv mose nyei sou fongc horc bun ziouv
  ngongh aeqv
 ninh mbuo fih hnangv nyei zoux
ninh mbuo ei jienv leiz longc douz ziqv siex maengc zipv nyei ba gi yungh dorn
 aengx zorqv fongc horc wuov deix cing nzengc ga naaiv longc domh caeng
 domh caeng lor caux domh caeng mbeih zouv yaac siepv siepv nyei fungx mingh bun zuangx mienh
nqa haav ninh mbuo weic ganh yaac weic sai mienh liuc leiz weic zuqc sai mienh
 dongh aalon nyei zeiv fun
 buov wuov deix fongc horc buov ziec nyei ga naaiv caux hmei taux lungh muonz zanc
 lewi mienh ziouc weic ganh caux aalon sai mienh nyei zeiv fun liuc leiz
baaux nzung nyei mienh
 se aasaapc nyei zeiv fun
 ziux ndaawitv
 aasaapc
 hemaan caux tengx hungh diex gorngv zinh hoz waac wuov dauh ye ndu tun
 paaiv nyei waac yiem ninh mbuo nyei dorngx
 zuov gaengh mienh yaac zuov dauh dauh gaengh
 maiv zuqc guangc ninh mbuo nyei dorngx
 weic zuqc ninh mbuo nyei gorx youz tengx ninh mbuo liuc leiz ziangx jiex zipv
dongh wuov hnoi ninh mbuo mbenc ziangx siex maengc zipv fu sux ziouv
 yaac yiem ziouv  nyei ziec dorngh fongc horc buov ziec nyei ga naaiv hnangv yo si yaa hungh paaiv ziangx nor
wuov zanc yiem wuov nyei i saa laa en mienh jiex siex maengc zipv yaac jiex maiv an bingv nyei njuov nyei zipv siec hnoi
yiem douc waac mienh
 saa mu en
 nyei ziangh hoc taux wuov zanc
 yiem i saa laa en maiv duqv hnangv naaiv nor jiex siex maengc zipv
 yiem i saa laa en deic bung maiv maaih jiex yietc dauh hungh hnangv yo si yaa hungh caux sai mienh
 lewi mienh caux jienv ninh mbuo yiem wuov nyei yu ndaa mienh caux i saa laa en mienh
 liemh yiem ye lu saa lem nyei mienh
 jiex siex maengc zipv
ninh mbuo jiex naaiv norm zipv se yo si yaa zoux hungh ziepc betv hnyangx wuov hnyangx
yo si yaa liuc leiz ziangx zaangc tin hungh nyei biauv sung nzengc
 nqa haav i yipv nyei hungh
 neko
 daaih taux yu fe ditc ndaaih
 kaan ke mitv wuov
 mborqv jaax
 yo si yaa cuotv mingh caux ninh mborqv jaax
mv baac neko paaiv gong zoh mingh gorngv mbuox ninh
o yu ndaa nyei hungh aah
 yie caux meih maaih haaix nyungc
 yie ih hnoi daaih maiv zeiz oix caux meih mborqv jaax
 yie daaih mborqv dongh caux yie mborqv jaax wuov jauv mienh
 tin hungh heuc yie gaanv aqv
 hnangv naaic dingh maah
 maiv dungx dangv jienv tin hungh weic zuqc ninh caux yie yiem
 maiv zei aeqv
 ninh oix bun meih zuqc mietc
mv baac yo si yaa maiv kangv leih nqoi ninh
 ninh zorng jaav benx ganh dauh oix caux neko mborqv jaax
 ninh maiv muangx tin hungh longc neko nyei nzuih gorngv nyei waac
 ninh cuotv mingh me gitc ndo nyei ndau baengh mborqv jaax
buonv juang zinx nyei mienh buonv zuqc yo si yaa hungh
 ninh ziouc mbuox ninh nyei bou
dorh yie cuotv maah
 yie zuqc siang aqv
ninh mbuo ziouc dorh ninh cuotv mborqv jaax nyei cie aengx bieqc ninh nyei da nyeic norm mborqv jaax nyei cie fungx ninh taux ye lu saa lem
 ninh ziouc yiem wuov daic mi aqv
 zangx jienv ninh nyei ong taaix nyei zouv
 yu ndaa caux ye lu saa lem nyei zuangx mienh weic ninh nzauh nyiemv
ye le mi weic yo si yaa zoc nzauh nyiemv nyei naanc zingh nzung
 taux ih jaax hnoi baaux nzung nyei m jangc m sieqv baaux naaiv deix naanc zingh nzung weic jangx yo si yaa
 hnangv naaiv zoux yiem i saa laa en benx leiz fingx aqv
 yaac fiev jienv nzauh nyiemv nzung nyei sou
yo si yaa gunv nyei ziangh hoc zoux zengc njiec nyei sic caux ninh ei jienv ziouv nyei leiz latc zoux nyei kuv sic
ninh zoux nyei yietc zungv
 yiem gorn taux setv mueiz
 fiev jienv i saa laa en caux yu ndaa nyei hungh douh daan
