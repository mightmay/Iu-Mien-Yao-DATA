ni naa we zingh aac
 maaih mienh daaih mborqv meih aqv
 oix zuqc maaih mienh yiem zingh nyei laauh zuov jienv
 mbungh jienv jauv kuv
 liuc leiz ziangx
 gapv jienv qaqv mborqv jaax
ziouv oix bun yaakopv nyei njang laangc nzuonx daaih hnangv loz wuov nor
 yaac hnangv i saa laa en nyei njang laangc
 maiv gunv zoux waaic nyei mienh bun ninh mbuo zuqc baaic waaic
 yaac bun ninh mbuo nyei a ngunc hmei nquaah waaic nzengc
ninh nyei mborqv jaax henv nyei baeng nyei torngv baaih siqv nyei
 baeng zuqv nyei lui houx siqv hongc
 ninh mbuo liuc leiz mborqv jaax wuov hnoi
 mborqv jaax cie nyei hlieqv njapc njapc nyei hnangv douz nor
 mborqv jaax nyei maaz jiex naaiv jiex wuov beqv jienv mingh
mborqv jaax cie ndutc ndutc nyei gan hei horngc mingh
 yiem wuov domh zuangx zaamc siepv siepv nyei tiux mingh tiux daaih
 buatc ninh mbuo hnangv douz baav nor njang
 yaac hnangv mba lingc nor siepv
ninh heuc ninh nyei baeng bieiv daaih
 ninh mbuo yaac ndorpc ndorpc lorqv lorqv nyei mingh
 ninh mbuo tiux jienv mingh taux zingh laatc
 zorqv torngv wuoqc ginc nyei ga naaiv torngv jienv
zaeqv ndaaih nyei gaengh koi nqoi mi aqv
 hungh dinc nyei mienh lunc nzengc
baeng ciev nzengc hungh maac nyei lui houx
 caangv ninh mingh mi aqv
 ninh nyei m sieqv bou nzauh
 nzuei ganh nyei la kuotv heuc jienv hnangv baeqc gopv heuc nyei qiex
ni naa we se hnangv wuom domh
 wuom liouc jienv cuotv
 maaih mienh heuc jienv gorngv
dingh
 dingh
 mv baac maiv maaih haaix dauh huin nzuonx
luv jiem
 luv nyaanh maah
 maaih nyei zinh zoih camv haic
 zungv maiv haih nzengc
 maaih nyungc nyungc jaaix haic nyei ga naaiv
baaic waaic baaic huaang
 zuqc mietc nzengc aqv loh
 mienh nyei mba nziu yuqc
 cingh mborqc nqaapv jaax
 sin zaangc nyei qaqv zitc mi aqv
 dauh dauh nyei hmien mbienc nzengc
sienh nyei dorngx caux dorh sienh dorn nyei kuotv yiem haaix
 se sienh gouv sienh nyeiz bieqc cuotv nyei dorngx yiem haaix
 sienh dorn yiem wuov yaac maiv maaih mienh haeqv
sienh gouv betv ninh duqv daaih nyei orv gaux uix sienh dorn
 aengx ngaatc orv daaih bun sienh nyeiz
 ninh siou ninh betv daaih nyei orv buangv ninh yiem nyei kuotv
 ninh ngaatc daaih nyei orv buangv nzengc kuotv gu nyuoz
nernh jiex nyei ziouv  gorngv
yie caux meih benx win
 yie oix buov meih nyei mborqv jaax cie benx sioux nzengc
 meih mbuo nyei sienh dorn oix zuqc nzuqc ndaauv daix
 dongh meih mbuo caangv ganh deix mienh nyei ga naaiv
 yie oix zorqv nzengc
 yiem naaiv mingh maiv maaih haaix dauh haiz meih nyei douc fienx mienh nyei qiex
