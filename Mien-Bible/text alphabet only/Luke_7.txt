yesu gorngv naaiv deix yietc zungv waac mbuox liuz zuangx mienh
 ninh ziouc mingh kaa be naa um mungv
yiem wuov norm mungv maaih dauh lomaa baeng bieiv
 ninh maaih dauh bou maiv longx kouv nyei
 oix daic haic aqv
 baeng bieiv yaac hnamv haic naaiv dauh bou
ninh haiz mienh gorngv yesu nyei jauv louc
 ziouc heuc yiutai mienh nyei mienh gox mingh tov yesu daaih tengx zorc ninh nyei bou nyei baengc
mingh taux yesu wuov
 naaiv deix mienh gox qaqv tov yesu
 ninh mbuo gorngv
naaiv dauh baeng bieiv puix duqv meih tengx ninh
ninh hnamv haic mbuo yiutai mienh
 zungv zoux norm wuic dorngh bun yie mbuo
yesu ziouc gan jienv ninh mbuo mingh aqv
 mingh gau
 leih biauv maiv nangc go
 naaiv dauh baeng bieiv mbuox ninh nyei doic mingh mbuox yesu
domh gorx aac
 maiv zuqc la nyauv meih ganh aqv
 yie maiv puix zipv meih bieqc yie nyei biauv
weic naaiv yie zungv haiz liemh maiv puix mingh buangh meih
 domh gorx kungx gorngv cuotv hnangv
 yie nyei bou ziouc longx aqv
yie ganh yaac yiem domh baeng bieiv nyei buoz ndiev
 yaac maaih baeng camv yiem yie nyei ga ndiev maengx
 yie heuc naaiv dauh mingh
 ninh ziouc mingh
 heuc wuov dauh daaih
 ninh ziouc daaih
 heuc yie nyei nouh zoux naaiv
 ninh ziouc zoux aqv
yesu haiz ninh hnangv naaiv nor gorngv ziouc mbuoqc horngh haic
 ninh huin hmien mangc yaac gorngv mbuox gan ninh daaih wuov deix zuangx mienh
yie mbuox meih mbuo
 yie maiv gaengh buatc jiex mienh sienx ndongc naaic longx
 liemh i saa laa en mienh yaac maiv maaih yietc dauh
baeng bieiv paaiv mingh lorz yesu wuov deix mienh nzuonx taux biauv ziouc buatc wuov dauh bou longx mi aqv
nqa haav maiv lauh
 yesu aengx mingh taux norm mungv
 mbuox heuc naa in
 ninh nyei sai gorx mbuo caux mienh camv nyei gan jienv mingh
yesu mingh taux mungv nyei zingh laatc gaengh ndaangc
 buangh zuqc mienh gaeng jienv janx daic cuotv
 wuov dauh janx daic se auv guaav nyei ndoqc dorn
 yaac maaih wuov norm mungv nyei mienh camv tengx auv guaav fungx janx daic mingh
ziouv buatc wuov dauh auv guaav
 ninh gengh
 korv lienh haic ziouc mbuox ninh
maiv dungx nyiemv aqv oc
gorngv liuz
 yesu mingh maan benv
 gaeng hniev mienh ziouc dingh jienv wuov
 yesu gorngv
youz aah
 yie mbuox meih
 jiez sin daaih maah
daic mingh wuov dauh mienh ziouc nangh daaih jiez sin zueiz jienv wuov gorngv waac
 yesu yaac jiu bun ninh nyei maa mi aqv
zuangx mienh gamh nziex haic ziouc ceng tin hungh gorngv
maaih dauh zoux hlo nyei douc waac mienh cuotv daaih yiem yie mbuo mbu ndongx
 yaac gorngv
tin hungh daaih tengx ninh nyei baeqc fingx aqv
yesu zoux naaiv deix sic nyei fienx sing buangv yu ndie deic caux huing nzuonx nyei dorngx
yo han nyei sai gorx gorngv nzengc naaiv deix jauv louc bun yo han muangx
 yo han ziouc heuc i dauh ninh nyei sai gorx daaih
yaac paaiv ninh mbuo mingh naaic ziouv
meih dongh oix daaih wuov dauh fai
 fai yie mbuo corc oix zuqc zuov ganh dauh
naaiv deix i dauh mienh mingh taux yesu wuov aengx gorngv
tengx mienh jiex wuom nyei leiz wuov dauh yo han paaiv yie mbuo daaih naaic meih
  meih dongh oix daaih wuov dauh fai
 fai yie mbuo corc oix zuqc zuov ganh dauh
doix wuov zanc yesu tengx mienh camv zorc ninh mbuo nyei nyungc nyungc baengc
 zuqc mienv muoqv nyei mienh ninh yaac zorc longx
 yaac tengx m zing maengh m zing mbuov nyei mienh haih mangc duqv buatc
yesu dau yo han paaiv mingh nyei mienh
nzuonx mingh gorngv meih mbuo buatc liuz haiz liuz naaiv deix jauv louc bun yo han muangx oc
 mbuox ninh
 m zing maengh m zing mbuov nyei mienh haih mangc duqv buatc
 zaux mbai nyei haih yangh jauv aqv
 butv gomh huv baengc wuov deix zorc longx nzengc
 m normh ndung nyei yaac haih muangx duqv haiz
 daic mingh nyei mienh aengx nangh daaih
 mienh jomc mienh yaac duqv haiz kuv fienx
haaix dauh maiv nqemh yie
 wuov dauh maaih njien youh aqv
yo han paaiv daaih wuov deix i laanh mienh nzuonx mi aqv
 yesu yiem wuov gorngv yo han nyei jauv louc mbuox zuangx mienh
 ninh gorngv
meih mbuo cuotv mingh deic bung huaang
 meih mbuo mingh oix mangc haaix nyungc
 mingh mangc diuh nziaaux buonc dongz nyei luoqc diqc fai
meih mbuo mingh mangc haaix nyungc
 mangc dauh m jangc dorn zuqv ciouh zuqv dunc fai
 zuqv ciouh zuqv dunc zoux fioux zoih wuov deix yiem hungh dinc hnangv lorqc
meih mbuo cuotv mingh oix buatc haaix nyungc
 oix buatc dauh douc waac mienh zeiz nyei saah
 zeiz nyei
 mv baac
 meih mbuo oix buatc wuov dauh
 ninh zungv gauh hlo douc waac mienh
ging sou fiev jienv gorngv
  yie oix paaiv yie nyei douc fienx mienh mingh ndaangc liuc leiz meih nyei jauv
  se dongh naaiv dauh aqv
yesu aengx gorngv
yie mbuox meih mbuo
 cuotv seix daaih yiem jiex baamh gen nyei mienh
 yo han gauh hlo jiex
 mv baac yiem tin hungh nyei guoqv zoux gauh faix jiex wuov dauh
 ninh corc gauh hlo jiex yo han
zuangx mienh caux jienv tengx lomaa hungh jaa siou nzou zinh nyei mienh haiz yesu nyei waac
 ninh mbuo gorngv tin hungh nyei za eix se horpc nyei
 weic zuqc zinh ndaangc ninh mbuo ganh yaac bun yo han tengx ninh mbuo jiex wuom nyei leiz
mv baac faa li si mienh caux njaaux leiz nyei fin saeng nqemh tin hungh weic ninh mbuo liepc daaih nyei za eix
 ziouc maiv kangv bun yo han tengx ninh mbuo jiex wuom nyei leiz
yesu aengx gorngv jienv mingh
 ninh gorngv
yie oix zuqc longc haaix nyungc beiv ih jaax nyei mienh
 ninh mbuo hnangv haaix nor
ninh mbuo se hnangv fu jueiv zueiz jienv hei horngc
 naaiv guanh heuc wuov guanh
 ninh mbuo gorngv
  yie mbuo biomv hlauv ndongh nux
 meih mbuo yaac maiv cangx heix
 yie mbuo baaux biopv janx daic nyei nzung
 meih mbuo yaac maiv nyiemv
tengx mienh jiex wuom nyei leiz wuov dauh yo han daaih
 ninh zei maiv nyanc haaix nyungc yaac maiv hopv a ngunc diuv
 meih mbuo gorngv
  ninh maaih mienv yiem ninh nyei sin
 baamh mienh nyei dorn
 daaih taux yaac nyanc yaac hopv
 meih mbuo ziouc gorngv
  mangc gaax
 wuov laanh mienh kungx mauv nyanc mauv hopv nquin hnangv
 ninh yaac caux tengx lomaa hungh jaa siou nzou zinh nyei mienh caux mengh dauh waaic nyei mienh zoux doic
haaix dauh laengz zipv tin hungh nyei cong mengh ziouc hiuv duqv wuov nyungc cong mengh se zien aqv
maaih dauh faa li si mienh heuc yesu mingh caux ninh nyanc hnaangx
 yesu mingh taux ninh nyei biauv ziouc zueiz jienv wuov nyanc hnaangx aqv
wuov norm mungv maaih dauh mengh dauh waaic nyei m sieqv dorn
 ninh haiz gorngv yesu yiem wuov dauh faa li si mienh nyei biauv nyanc hnaangx
 ziouc dorh norm baengh dapv buangv youh ndaang
mingh souv jienv yesu nyei nqa haav nqaang
 yiem ninh nyei zaux hlen nyiemv
 wuom mueic ndiepv zuqc yesu nyei zaux ndorn
 wuov dauh m sieqv dorn ziouc longc ganh nyei mba biei sortv nqaai yaac zom
 aengx zorqv youh ndaang dox jienv yesu nyei zaux
heuc yesu daaih nyanc hnaangx wuov dauh faa li si mienh buatc hnangv naaic
 ziouc yiem hnyouv hnamv
se gorngv naaiv laanh mienh zoux douc waac mienh nor
 ninh horpc zuqc hiuv duqv ih zanc hluo ninh nyei zaux naaiv dauh m sieqv dorn se haaix dauh
 yaac benx haaix nyungc m sieqv dorn
 weic zuqc naaiv dauh m sieqv dorn se mengh dauh waaic nyei mienh
yesu gorngv mbuox wuov dauh faa li si mienh
simon aah
 yie maaih joux waac oix gorngv mbuox meih
 simon dau
fin saeng aah
 gunv gorngv maah
yesu gorngv
maaih i laanh mienh qiemx dauh mienh nyei zaeqv
 maaih dauh qiemx hmz baeqv norm zinh
 maaih dauh qiemx hmz ziepc norm
i dauh zungv maiv maaih banh zeic jaauv maiv sung zaeqv
 zaeqv ziouv ziouc ziang naaic guangc bun ninh mbuo i dauh mi aqv
 wuov deix i dauh mienh
 haaix dauh hnamv zaeqv ziouv gauh camv
simon gorngv
daaix qiemx camv wuov dauh hnamv zaeqv ziouv gauh camv mv bei
 yesu gorngv
meih gorngv duqv zuqc nyei
yesu huin mangc wuov dauh m sieqv dorn
 aengx gorngv mbuox simon
meih buatc naaiv dauh m sieqv dorn nyei saah
 yie bieqc meih nyei biauv
 meih maiv bun wuom yie nzaaux zaux
 mv baac naaiv dauh m sieqv dorn longc ninh nyei wuom mueic nzaaux yie nyei zaux aengx longc mba biei tengx sortv nqaai
meih zipv yie bieqc biauv yaac maiv zom yie
 mv baac yie daaih taux
 naaiv dauh m sieqv dorn zom yie nyei zaux taux ih zanc
meih maiv dox youh hietv yie nyei m nqorngv mv baac naaiv dauh m sieqv dorn dox youh ndaang hietv yie nyei zaux
hnangv naaiv yie mbuox meih
 ninh nyei zuiz ndongc naaic camv duqv guangc liuz aqv weic zuqc ninh hnamv yie camv
 mv baac haaix dauh duqv guangc zuiz zoqc wuov dauh hnamv gauh zoqc
yesu ziouc mbuox wuov dauh m sieqv dorn
meih nyei zuiz duqv guangc liuz aqv
juangc dieh nyanc hnaangx nyei mienh
 laanh mbuox laanh
naaic haaix dauh mienh laeh
 ninh haih guangc duqv mienh nyei zuiz
yesu mbuox wuov dauh m sieqv dorn
laaix meih sienx yie
 meih ziouc duqv njoux
 meih gunv baengh orn nyei mingh oc
