aengx maaih dauh mienh
 mbuox heuc aa naa nie
 caux ninh nyei auv
 sapc fi laa
 maaic nzong ninh mbuo nyei ndau
aa naa nie nzepv cuotv deix maaic ndau nyei nyaanh liouh ninh ganh longc
 ninh nyei auv yaac hiuv nyei
 ninh aengx dorh deix mingh jiu bun gong zoh mbuo
bide gorngv
aa naa nie aah
 meih zoux haaix nyungc bun saadaan gunv meih
 bun meih maaih hnyouv gorngv baeqc nduov singx lingh ziouc nzepv cuotv deix maaic ndau nyei nyaanh
maiv gaengh maaic se meih nyei ndau maiv zeiz
 naaiv deix ndau maaic liuz se meih ganh nyei nyaanh maiv zeiz
 haaix nyungc bun meih nyei hnyouv hnamv cuotv hnangv naaiv nor zoux
 meih maiv zeiz gorngv baeqc nduov mienh
 meih gorngv baeqc nduov tin hungh
aa naa nie haiz naaiv deix waac
 ninh liemh zeih king njiec ndau daic mi aqv
 haaix dauh haiz naaiv deix sic za gengh
 gamh nziex haic
yiem wuov nyei mienh lunx mienh dongz sin zorqv ndie damh
 damh jienv aa naa nie nyei sei
 gaeng mingh biopv
aengx nqaeqv aav lamh deix buo norm ziangh hoc
 ninh nyei auv yaac bieqc daaih
 ninh liemh maiv hiuv duqv naaiv deix sic cuotv
bide naaic ninh
mbuox yie maah
 meih mbuo maaic ndau nyei nyaanh duqv mbuoqc naaiv hnangv
 ninh dau
zeiz nyei
 duqv mbuoqc naaiv hnangv
bide ziouc gorngv mbuox ninh
meih mbuo i hmuangv weic haaix diuc dongh hnyouv seix ziouv nyei singx lingh
 mangc gaax
 biopv meih nyei nqox wuov deix mienh nzuonx taux gaengh ndaangc aqv loh
 ninh mbuo yaac oix zuqc gaeng meih cuotv aqv
wuov dauh auv liemh zeih king njiec bide nyei zaux hlen daic mi aqv
 wuov deix mienh lunx mienh bieqc daaih buatc ninh daic mi aqv
 ziouc gaeng ninh cuotv mingh biopv ninh nyei nqox nyei ga hlen
zuangx jiu baang caux haiz naaiv deix jauv louc nyei mienh za gengh
 gamh nziex haic aqv
gong zoh mbuo yiem zuangx mienh mbu ndongx zoux jangx hoc caux mbuoqc horngh nyei sic camv nyei
 sienx yesu nyei zuangx mienh haaix zanc yaac gapv zunv yiem saa lo morn nyei bingx laangh dorngx
ga nyiec nyei mienh maiv gaamv caux ninh mbuo gapv zunv mv baac zuangx mienh taaih ninh mbuo
sienx ziouv nyei mienh m jangc m sieqv gunv zoux gunv tim bieqc camv
weic gong zoh mbuo zoux nyei jangx hoc
 mienh dorh butv baengc mienh cuotv jauv hlen bun ninh mbuo bueix jiuc bueix ziqc
 yiem wuov zuov bide jiex jauv wuov zanc
 haih duqv ninh nyei dongh linh lamh zuqc ninh mbuo
yiem nitv ye lu saa lem wuov deix mungv nyei mienh
 dorh butv baengc mienh caux maaih hieh guaiv mienv kuonx morh ninh mbuo wuov deix
 yietc zungv yaac zorc longx nzengc
zoux gau
 domh sai mienh caux ninh nyei yietc zungv doic
 dongh saa ndu si wuov jauv mienh
 hanc haic gong zoh mbuo
ninh mbuo ziouc zorqv gong zoh mbuo dorh mingh wuonx jienv domh zuangx loh
mv baac naaic muonz maaih dauh ziouv nyei fin mienh daaih koi loh gaengh dorh ninh mbuo cuotv mi aqv
mbuox ninh mbuo
meih mbuo mingh wuov zaangc tin hungh nyei biauv zorqv naaiv siang maengc nyei jauv louc yietc zungv gorngv bun zuangx mienh muangx oc
lungh mbiouz mbiouz njang hnangv
 ninh mbuo ziouc ei jienv naaiv deix waac bieqc zaangc tin hungh nyei biauv njaaux zuangx mienh aqv
   domh sai mienh aengx caux ninh yiem wuov nyei mienh doic daaih zunv
 ninh mbuo heuc gunv sic wuic nyei mienh
 se i saa laa en nyei zuangx mienh gox
 daaih nzoih yaac paaiv baeng mingh wuov loh dorh gong zoh mbuo daaih
mv baac mingh taux wuov
 baeng lorz maiv buatc gong zoh mbuo
 ninh mbuo ziouc nzuonx gunv sic mienh wuov gorngv
yie mbuo taux wuov loh yaac buatc forv jienv longx nyei
 baeng yaac zuov jienv gaengh ndaangc nyei
 mv baac yie mbuo koi gaengh bieqc mingh
 maiv buatc yietc dauh mi aqv
goux zaangc tin hungh nyei biauv nyei baeng bieiv caux sai mienh bieiv mbuo haiz naaiv deix waac
 ninh mbuo hnamv maiv tong
 maiv hiuv duqv naaiv deix sic nqa haav oix hnangv haaix nor
wuov zanc maaih laanh mienh daaih gorngv
muangx gaax
 meih mbuo zorqv wuonx jienv loh wuov deix mienh
 ih zanc yiem zaangc tin hungh nyei biauv wuov njaaux mienh aex
baeng bieiv caux jienv ninh nyei baeng ziouc mingh dorh gong zoh mbuo daaih
 mv baac maiv zoux ciouv bun gong zoh mbuo
 baeng gamh nziex zuangx mienh haih zorqv la bieiv zong ninh mbuo mv bei
baeng dorh gong zoh daaih souv jienv gunv sic mienh nyei nza hmien
 domh sai mienh ziouc zaah naaic ninh mbuo
ninh gorngv
yie mbuo hatc meih mbuo cin maanc maiv dungx longc naaiv norm mbuox njaaux mienh ni
 mangc gaax
 meih mbuo njaaux nyei leiz zunh buangv ye lu saa lem zingh aqv niaa
 liemh wuov laanh mienh daic nyei sic meih mbuo oix hoic yie mbuo ndaam dorng
bide caux wuov deix gong zoh mbuo dau
yie mbuo oix zuqc muangx tin hungh
 maiv zeiz muangx mienh
meih mbuo zorqv yesu ding jienv ziepc nzaangc jaax daix ninh
 mv baac yie mbuo nyei ong taaix nyei tin hungh bun ninh aengx nangh daaih
tin hungh taaih ninh faaux hlang
 bun ninh zueiz jienv tin hungh nyei mbiaauc maengx zoux bieiv zeiv yaac zoux njoux ziouv
 bun i saa laa en mienh goiv hnyouv duqv tin hungh guangc ninh mbuo nyei zuiz
yie mbuo weic naaiv deix sic zoux zorng zengx
 tin hungh ceix singx lingh bun muangx ninh nyei waac nyei mienh
 singx lingh yaac caux yie mbuo zoux zorng zengx
gunv sic wuic nyei mienh haiz naaiv deix waac
 ninh mbuo qiex jiez
 haic
 hnangv haaix yaac oix daix gong zoh mbuo aqv
mv baac maaih dauh faa li si mienh
 mbuox heuc gaa maa li en
 zoux njaaux leiz nyei fin saeng
 zuangx mienh yaac taaih ninh
 ninh yiem gunv sic wuic souv jiez daaih mbuox mienh dorh gong zoh mbuo cuotv dangh ga nyiec
ninh ziouc gorngv mbuox gunv sic wuic nyei zuangx mienh
i saa laa en gorx youz aah
 meih mbuo oix zoux haaix nyungc bun naaiv deix mienh mv baac oix zuqc longx longx nyei hnamv ndaangc
zinh ndaangc maaih dauh
 mbuox heuc tu ndaatc
 ceng ninh ganh zoux hlo
 aengx maaih leih maiv go feix baeqv dauh mienh gan ninh
 mv baac nqa haav ninh zuqc mienh daix daic
 gan ninh nyei mienh nzaanx nzengc
 ziang naaic baac nzengc mi aqv
nqa haav faaux mienh houz wuov zanc
 maaih dauh gaa li li mienh
 mbuox heuc yu ndaatc
 yuoqc mienh camv gan ninh
 mv baac ninh fih hnangv nyei zuqc mienh daix daic
 gan ninh wuov deix mienh ziang naaic nzaanx nzengc mi aqv
hnangv naaic
 ih zanc cuotv daaih nyei sic yie kuinx meih mbuo maiv dungx zoux haaix nyungc bun naaiv deix mienh
 bungx ninh mbuo mingh aqv
 se gorngv ninh mbuo zoux nyei caux hnamv nyei yiem baamh mienh cuotv nor
 ziouc baaic nzengc mi aqv
mv baac se gorngv yiem tin hungh daaih nor
 meih mbuo za gengh maiv haih hingh ninh mbuo
 nziex meih mbuo ganh caux tin hungh mborqv jaax hnangv
gunv sic nyei mienh ziouc ei gaa maa li en nyei waac zoux aqv
 ninh mbuo heuc gong zoh mbuo bieqc daaih bun mienh longc biaav bin mborqv
 aengx hatc ninh mbuo maiv dungx longc yesu nyei mbuox gorngv haaix nyungc
 hatc liuz ziouc bungx ninh mbuo mingh aqv
gong zoh mbuo cuotv wuic mingh ninh mbuo njien youh haic
 weic zuqc tin hungh funx ninh mbuo puix duqv weic yesu nyei mbuox diev nyaiv
ninh mbuo hnoi hnoi yiem zaangc tin hungh nyei biauv yaac zueih mienh nyei biauv
 maiv dingh liouh nyei njaaux jienv mingh yaac zunh kuv fienx gorngv yesu zoux giduc
