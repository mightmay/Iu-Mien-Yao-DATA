o ziouv aac
 tov njoux yie biaux ndutv orqv mienh
 tov beu jienv yie
 maiv bun mienh doqc mienh hoic
ninh mbuo yiem hnyouv daav cuotv waaic nyei za eix
 yaac zanc zanc coqv huv mborqv jaax
ninh mbuo bun ninh mbuo nyei mbietc laic hnangv naang nyei mbietc laic nor
 ninh mbuo nyei nzuih meix maaih naang jieqv nyei ndie doqc
  selaa
o ziouv aac
 tov njoux yie biaux ndutv orqv mienh nyei buoz ndiev
 beu yie maiv zuqc doqc nyei mienh hoic
 ninh mbuo daav za eix bun yie nyei zaux ndiqv zuqc ndorpc
zoux maux nyei mienh bingx jienv zaeng koux zorqv yie
 ninh mbuo longc hlaang corng mungz
 yiem jauv hlen zaeng koux hlopv yie
 selaa
yie gorngv mbuox ziouv
meih zoux yie nyei tin hungh
 o ziouv aac
 tov baeng m normh muangx yie jouh nyei sing qiex
o ziouv
  yie nyei ziouv
 dongh maaih qaqv henv njoux yie wuov dauh aac
 mborqv domh jaax nyei hnoi nyieqc meih torngv jienv yie nyei m nqorngv
o ziouv aac
 tov maiv dungx ei jienv orqv mienh nyei eix zoux
 maiv dungx bun ninh mbuo orqv nyei za eix cuotv
 nziex ninh mbuo haih ceng hlo
 selaa
tov maiv dungx bun weih jienv yie wuov deix mienh hingh jiex
 tov bun ninh mbuo nyei nzuih gorngv nyei waac nzuonx daaih hoic ninh mbuo ganh
tov bun zieqc jienv douz nyei taanx ndortv njiec ninh mbuo
 tov bun ninh mbuo zuqc zoi njiec ndo nyei kuotv
 yietc liuz maiv haih cuotv
tov maiv dungx bun gorngv waac huv nyei mienh liepc nguaaz gorn yiem deic bung
 tov bun orqv nyei sic siepv siepv zorqv jienv zoux doqc nyei mienh
yie hiuv duqv ziouv baav jienv ndortv naanc nyei mienh
 yaac baengh fim nyei dunx weic mienh jomc mienh
kuv mienh zungv oix ceng meih nyei mengh
 hnyouv zingx nyei mienh yaac oix yiem meih nyei nza hmien
