yie maiv dingh liouh nyei oix ceng ziouv
  ceng ninh nyei waac zanc zanc yiem yie nyei nzuih
yie nyei hnyouv oix weic ziouv bungx waac maux
 bun zuqc zeix nyei mienh muangx haiz ziouc a hneiv
tov caux yie ceng ziouv  weih hlo
 tov bun mbuo lomh nzoih taaih ninh nyei mengh
yie daux gaux tov ziouv
 ninh ziouc dau yie
 yaac njoux yie biaux ndutv yietc zungv gamh nziex nyei sic
zuqc zeix nyei mienh mangc jienv ninh
 hmien ziouc njang laangc aqv
 ninh mbuo maiv zuqc buang hmien diev nyaiv
naaiv dauh mienh jomc mienh heuc jienv tov
   ziouv  yaac haiz mi aqv
 yaac njoux ninh biaux ndutv ninh nyei yietc zungv kouv naanc
ziouv nyei fin mienh beu jienv taaih ziouv nyei mienh yaac njoux ninh mbuo
gunv seix mueix ziouc hiuv duqv ziouv se longx haic
 ndaauh kaux ninh nyei mienh maaih orn lorqc
ziouv nyei cing nzengc baeqc fingx aah
 oix zuqc taaih ninh
 weic zuqc taaih ninh wuov deix maiv caa haaix nyungc
liemh sienh lunx haih dangx haih ngorc nyanc nyei ga naaiv
 mv baac lorz ziouv nyei mienh maiv caa haaix nyungc longx nyei ga naaiv
yie nyei naamh nyouz aac
 daaih muangx yie nyei waac maah
 yie oix njaaux meih mbuo taaih ziouv
haaix dauh baamh mienh oix ziangh jienv
 oix duqv siouc nyuonh ndaauv yaac duqv longx
oix zuqc faix fim
 maiv dungx bun mbietc gorngv orqv nyei waac
 nzuih meix yaac maiv dungx gorngv baeqc nduov mienh
orqv nyei oix zuqc simv nqoi
 kungx zoux longx nyei jauv
 oix zuqc longc hnyouv zimh lorz baengh orn nyei jauv
ziouv nyei m zing mangc jienv kuv mienh
 ninh nyei m normh yaac muangx ninh mbuo heuc jienv tov nyei waac
ziouv ngaengc jienv zoux orqv nyei mienh
 bun yiem naaiv lungh ndiev maiv maaih haaix dauh jangx duqv ninh mbuo
kuv mienh heuc jienv tov
 ziouv muangx haiz mi aqv
 bun ninh mbuo biaux ndutv yietc zungv kuonx naanh
ziouv yiem nitv fatv hnyouv mun nyei mienh
 yaac njoux hnyouv mun
 mba nziu yuqc nyei mienh
kuv mienh buangh kuonx naanh camv nyei
 mv baac ziouv njoux ninh biaux ndutv nzengc
ninh beu jienv kuv mienh nyei sin
 maiv bun yietc diuh mbungv nauv
orqv mienh oix zuqc orqv nyei sic daic
 hanc kuv mienh nyei mienh oix zuqc dingc zuiz
ziouv yaac njoux ninh nyei bou nyei maengc
 ndaauh kaux ninh wuov deix
 maiv maaih haaix dauh zuqc dingc zuiz
