doix yotaam
 aa hatc caux he se ki yaa zoux hungh gunv yu ndaa nyei ziangh hoc
 mo le setv mungv nyei mienh
 mikaa
 duqv zipv ziouv  nyei waac
 ninh buatc laauc yaangh nyei sic gorngv taux saa maa lie caux ye lu saa lem
maanc fingx mienh aah
 meih mbuo dauh dauh oix zuqc muangx
 baamh gen caux yiem baamh gen nyei yietc zungv
 oix zuqc baeng m normh muangx longx
 ziouv tin hungh oix zoux zorng zengx gox meih mbuo
 ziouv yiem ninh nyei singx dinc gorngv
mangc maah
 ziouv cuotv ninh yiem nyei dorngx daaih
 ninh oix njiec daaih caaiv jienv ndau hlang nyei dorngx mingh
zuangx mbong oix yiem ninh ga ndiev yuqc
 zuangx horngz yaac oix zuqc mbaaix hnangv mueiz nzing zuqc douz buov yuqc
 hnangv wuom njiec juiz nyei dorngx seix nyei nor
naaiv deix yietc zungv sic cuotv daaih se laaix yaakopv ngaengc tin hungh
 yaac laaix i saa laa en nyei zeiv fun baamz nyei zuiz
 yaakopv baamz nyei zuiz yiem haaix daaih
 yiem saa maa lie maiv zeiz
 yu ndaa zaangc miuc fangx nyei zuiz yiem haaix daaih
 yiem ye lu saa lem maiv zeiz
weic naaiv ziouv gorngv
yie oix bun saa maa lie benx mbaang njiec daaih nyei ga naaiv ndui yiem ndau huaang
 benx zuangx a ngunc biouv nyei dorngx
 yie oix zorqv ceix zingh nyei la bieiv dox njiec horngz
 ziouc buatc gorn ndoqv cuotv nzengc
yie oix zorqv yiem saa maa lie zuqc daaih nyei yietc zungv miuc fangx mborqv muonc nzengc
 yiem zaangc zienh nyei biauv maaic sin bietv daaih nyei yietc zungv ga naaiv oix zuqc longc douz buov
 ninh nyei yietc zungv miuc fangx yie oix baaic waaic
 weic zuqc se yiem maaic buonv sin mienh nyei gong zinh siou daaih
 nqa haav ziouc aengx nzuonx benx maaic buonv sin mienh nyei gong zinh
hnangv naaic mikaa gorngv
weic naaiv yie oix nzauh nyiemv
 yie maiv daapc heh yaac njang sin civ liv nyei mingh naaiv mingh wuov
 yie nzauh nyiemv nyei qiex oix hnangv hieh juv lungv
 nzauh jienv heuc hnangv deic bung huaang nyei norqc lorh torh
weic zuqc saa maa lie zuqc siang nyei dorngx zorc maiv haih longx
 aengx faanv taux yu ndaa mi aqv
 zungv taux yie juangc fingx nyei zingh gaengh
 se taux ye lu saa lem
maiv dungx yiem gatc gorngv naaiv deix sic
 zungv maiv dungx nyiemv yietc deix
 yiem mbetc le apc laa mungv nyei mienh aac
 njangx jienv nie mbung maah
saafi nyei mienh aah
 meih mbuo oix zuqc diev nyaiv
 njang sin civ liv nyei gan meih mbuo nyei jauv mingh
 saanan mienh  maiv duqv cuotv daaih
 mbetc esen mienh nzauh nyiemv
 ziouc bun meih mbuo hiuv duqv yiem naaic maiv lamh kaux dorngx aqv
maalotv mienh jorm hnyouv zuov jienv hnamv daaih maaih dorngx tengx
 weic zuqc ziouv zungv bun domh zeqc naanc njiec taux ye lu saa lem nyei zingh gaengh
laakitv mienh aah
 oix zuqc zorqv mborqv jaax nyei maaz cie buic jienv maaz
 meih mbuo zoux gorn bun si on baamz zuiz
 weic zuqc yiem meih gu nyuoz buatc maaih i saa laa en baamz nyei zuiz
weic naaiv meih mbuo yu ndaa mienh oix zuqc fungx leih hiaang nyei zingh nyeic bun mo le setv gatc mungv nyei mienh
 i saa laa en nyei hungh laaic duqv akc sipv zingh nyei mienh tengx mv baac maiv duqv
maa le saa mungv nyei mienh aah
   ziouv oix zorqv meih mbuo jiu bun yiem win wangv nyei buoz ndiev
 i saa laa en nyei bieiv zeiv oix biaux mingh yiem aa ndun lam
yu ndaa mienh aah
 teix nqoi meih mbuo nyei mba biei bun cing meih mbuo nzauh weic meih mbuo buangv hnyouv nyei fu jueiv
 bun meih mbuo nyei m nqorngv njang hnangv domh jaangv ngongh nyei m nqorngv njang nor
 weic zuqc meih mbuo nyei fu jueiv oix zuqc caangv mingh leih nqoi meih mbuo
