naaiv deix sic bun yie nyei mba nziu dongz mbokc mbokc nyei
 ndanc zuqc yie nyei wuonh ndaix
 daamv mapv nzengc
muangx maah
 muangx tin hungh nyei qiex mbui hnangv mba ong nor
 muangx yiem ninh nyei nzuih cuotv njunh njunh nyei qiex
ninh bungx mba lingc cuotv buangv lungh ndiev
 ninh nyei mba lingc mingh jomc lungh gorn
nqa haav maaih ninh nyei qiex njunh jienv daaih
 ninh maaih haangh daauh nyei qiex hnangv mba ong nor mbui
 ninh nyei qiex mbui wuov zanc
 ninh maiv dangv jienv mba lingc
tin hungh nyei qiex mbui cuotv haiz mbuoqc horngh haic
 ninh zoux hlo haic nyei sic
 yie mbuo zungv maiv haih bieqc hnyouv
weic zuqc ninh mbuox sorng
  duih njiec ndau beih maah
  yaac mbuox mbiungc caux mbiungc nziaaux
  oix zuqc henv aqv
ninh bun dauh dauh mienh nyei buoz dingh njiec
 weic bun zeix daaih nyei maanc mienh hiuv duqv ninh nyei gong
hieh zoih bieqc ninh mbuo nyei zunh
 yaac yiem ninh mbuo nyei kuotv gu nyuoz
nziaaux jieqv yiem naamh bung cuotv daaih
 juangv nyei qiex yiem baqv bung nyei nziaaux cuotv
tin hungh nyei qiex bun wuom gitv sorng
 wuom taan yaac gitv ngaengc nzengc
ninh bun mbuonx hoz maaih wuom buangv nzengc
 bun mba lingc yiem mbuonx faatv cuotv
ziux tin hungh paaiv
 ninh mbuo guinh mingh guinh daaih
 youh gormx lungh ndiev zoux ziangx ei jienv ninh hatc nyei yietc zungv
ninh bun naaiv deix jauv cuotv daaih weic dingc zuiz fai weic yungz ndau beih
 fai weic zuqc ninh ziepc zuoqv nyei hnamv mienh
yopv aah
 dingh jienv longx longx nyei muangx taux tin hungh zoux mbuoqc horngh nyei sic
meih hiuv nyei fai
 tin hungh hnangv haaix nor hatc naaiv deix ga naaiv
 bun mba lingc yiem mbuonx gu nyuoz ziux cuotv
meih hiuv duqv mbuonx hnangv haaix nor mbiouh jienv ndaamv lungh nyei fai
 se maaih dunh yunh nyei wuonh zaang wuov dauh zoux nyei mbuoqc horngh sic
naamh bung nyei nziaaux bun ndau jorm zongc zongc nyei
 meih yuoqv
 lui houx hnangv douz nor jorm
meih haih hnangv tin hungh corng lungh
 yaac bun lungh ngaengc hnangv nzaatv daaih nyei dongh siqv gingx fai
tov njaaux yie mbuo
 yie mbuo oix zuqc hnangv haaix nor caux tin hungh gorngv
 yie mbuo hnyouv hngongx
 hnamv maiv cuotv waac gorngv
oix zuqc mbuox ninh
 yie oix caux ninh gorngv waac fai
 maaih haaix laanh mienh ganh oix tov zuqc mietc
ih zanc nziaaux buonc mbuonx mingh
 lungh ziouc nzang
 njang aengv jienv
 baamh mienh ziouc maiv haih mangc lungh nyei njang
yiem baqv bung maaih njang laangc cuotv hnangv jiem nor
 tin hungh daaih yaac maaih gamh nziex nyei haangh daauh
yie mbuo maiv haih mingh nitv fatv nernh jiex wuov dauh
 ninh maaih domh qaqv
 maaih baengh fim
 ninh zoux duqv horpc haic
 yaac maiv zeix mienh
weic naaiv mienh taaih ninh
 da faanh ceng ganh maaih cong mengh nyei mienh ninh maiv taaih aqv
