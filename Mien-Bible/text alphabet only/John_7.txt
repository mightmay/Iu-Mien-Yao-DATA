nqa haav yesu youh jienv gaa li li saengv mingh
 ninh dingc hnyouv maiv mingh yu ndie saengv weic zuqc ninh hiuv duqv yiem wuov zoux hlo nyei yiutai mienh oix lorz qangx daix ninh
wuov zanc aav lamh taux mbiorv liuh nyei zipv aqv
yesu nyei youz mbuo ziouc gorngv mbuox ninh
gorx aah
 meih cuotv naaiv norm dorngx mingh yu ndie saengv maah
 oix zuqc bun meih nyei sai gorx mbuo buatc meih zoux mbuoqc horngh nyei sic
haaix dauh oix duqv mengh dauh
 ninh maiv bingx ninh zoux nyei sic
 meih zoux jienv naaiv deix sic
 oix zuqc mingh bun lungh ndiev mienh mangc meih maah
liemh yesu ganh nyei youz mbuo yaac maiv sienx ninh
yesu mbuox ninh mbuo
yie nyei ziangh hoc maiv gaengh taux
 mv baac meih mbuo haaix norm ziangh hoc yaac mingh duqv nyei
baamh mienh maiv maaih dorngx nzorng meih mbuo mv baac ninh mbuo nzorng yie
 weic zuqc yie zoux zorng zengx gorngv ninh mbuo zoux nyei waaic sic
meih mbuo gunv mingh jiex zipv aqv
 yie maiv gaengh mingh weic zuqc yie horpc zuqc mingh nyei ziangh hoc maiv gaengh taux
yesu caux ninh mbuo hnangv naaiv nor gorngv liuz
 ninh corc yiem gaa li li saengv
yesu nyei youz mbuo mingh jiex zipv mi aqv
 yesu nqa haav mingh mv baac ninh maiv dorng zuangx mingh
 kungx bingx jienv mingh hnangv
yiem wuov zipv nyei yinh gu nyuoz
 zoux hlo nyei yiutai mienh lorz yesu yaac naaic mienh
wuov laanh mienh yiem haaix
yiem wuov jiex zipv nyei zuangx mienh sih sungx sapv nyei gorngv yesu
 maaih deix gorngv
ninh gengh zoux kuv mienh
 maaih deix gorngv
maiv zeiz
 ninh kungx nduov mienh hnangv
mv baac haaix dauh yaac maiv gaamv dorng zuangx gorngv taux yesu
 weic zuqc ninh mbuo gamh nziex haic zoux hlo nyei yiutai mienh
jiex zipv taux ndaamv dingh
 yesu mingh zaangc tin hungh nyei biauv njaaux mienh
zoux hlo nyei yiutai mienh mbuoqc horngh haic yaac gorngv
naaiv laanh mienh maiv duqv doqc sou hlang
 ninh fungc haih ndongc naaic hiuv
yesu ziouc dau ninh mbuo
yie njaaux nyei waac se maiv zeiz yie ganh hnamv cuotv daaih njaaux
 se dongh paaiv yie daaih wuov dauh nyei waac
haaix dauh dingc hnyouv ei tin hungh nyei eix zoux
 wuov dauh ziouc hiuv duqv yie njaaux nyei waac yiem tin hungh daaih fai yie ganh hnamv cuotv daaih njaaux
haaix dauh ei ninh ganh nyei za eix hnamv cuotv daaih njaaux
 wuov dauh kungx oix mienh taaih ninh hnangv
 mv baac haaix dauh oix mienh taaih paaiv ninh daaih wuov dauh
 ninh kungx gorngv zien waac hnangv
 maiv haih gorngv baeqc
mose bun leiz latc meih mbuo maiv zeiz
 mv baac meih mbuo yaac maiv maaih yietc dauh gan leiz latc
 meih mbuo weic haaix diuc lorz qangx daix yie
zuangx mienh gorngv
mienv muoqv meih maiv nzang mbor lorh
 maaih haaix dauh oix daix meih laeh
yesu gorngv
yie zoux nzunc sic meih mbuo yaac mbuoqc horngh haic
mose heuc meih mbuo tengx mienh jiex gaatv nyei leiz
mv baac naaiv nyungc leiz maiv zeiz yiem mose daaih
 se yiem meih mbuo nyei ong taaix ngaeqv daaih
 dingh gong hnoi meih mbuo yaac tengx mienh jiex gaatv nyei leiz
se gorngv meih mbuo doix dingh gong hnoi tengx mienh jiex gaatv nyei leiz weic maiv oix dorngc mose nyei leiz
 wuov nyungc yie longc dingh gong hnoi zorc dauh mienh longx nzengc
 meih mbuo weic haaix diuc qiex jiez yie
maiv dungx mangc beih zaangc siemv
 oix zuqc baengh fim nyei siemv
weic naaiv maaih deix ye lu saa lem zingh nyei mienh gorngv
ninh mbuo oix daix wuov dauh mienh dongh naaiv dauh saah
mangc gaax
 ninh dorng zuangx mienh gorngv waac mv baac ninh mbuo maiv gorngv yietc nyungc bun ninh
 zoux hlo nyei mienh za gengh hiuv dingc ninh zoux giduc mv bei
mv baac naaiv laanh mienh yiem haaix daaih mbuo hiuv nyei
 giduc yiem haaix daaih maiv maaih haaix dauh hiuv
yesu yiem zaangc tin hungh nyei biauv njaaux mienh wuov zanc ninh longc qiex hlo nyei gorngv
meih mbuo za gengh hiuv duqv yie yaac hiuv yie yiem haaix daaih
 yie maiv zeiz sueih yie ganh nyei eix daaih
 mv baac paaiv yie daaih wuov dauh se zien nyei
 meih mbuo yaac maiv hiuv duqv ninh
mv baac yie hiuv duqv ninh nyei
 weic zuqc yie yiem ninh wuov daaih
 ninh yaac paaiv yie daaih
ninh mbuo ziouc oix zorqv ninh haic aqv
 mv baac maiv maaih haaix dauh njiec buoz zorqv weic zuqc ninh nyei ziangh hoc maiv gaengh taux
yiem wuov nyei zuangx mienh corc maaih camv nyei sienx ninh
 ninh mbuo gorngv
giduc daaih wuov zanc ninh haih zoux duqv mbuoqc horngh nyei jangx hoc gauh camv naaiv dauh fai
faa li si mienh haiz zuangx mienh sih sungx sapv nyei gorngv yesu nyei jauv
 ninh mbuo caux sai mienh bieiv ziouc paaiv goux zaangc tin hungh nyei biauv nyei baeng mingh zorqv yesu
yesu gorngv
yie aengx caux meih mbuo yiem dangh baav hnangv
 nqa haav ziouc nzuonx taux paaiv yie daaih wuov dauh
meih mbuo oix lorz yie yaac lorz maiv buatc
 weic zuqc yie mingh yiem nyei dorngx meih mbuo mingh maiv duqv
zoux hlo nyei yiutai mienh
 laanh naaic laanh
 naaiv laanh mienh oix mingh haaix mbuo cingx lorz maiv buatc
 ninh oix mingh mbuo yiutai mienh nzaanx mingh yiem wuov deix janx gikc nyei zingh njaaux janx gikc fai
ninh gorngv mbuo oix lorz ninh yaac lorz maiv buatc
 yaac gorngv ninh mingh nyei dorngx mbuo mingh maiv duqv
 naaiv haaix nyungc eix leiz mv bei
zipv nyei nqa haav laai wuov hnoi
 se gauh hlo jiex nyei hnoi
 yesu souv jiez daaih gorngv hlo nyei
haaix dauh jaang nqaatv oix zuqc daaih yie naaiv hopv
hnangv ging sou fiev jienv gorngv nor
  haaix dauh sienx yie
 yungz maengc nyei wuom ziouc yiem wuov dauh nyei hnyouv liouc cuotv daaih hnangv camv diuh ndaaih nor
yesu hnangv naaiv nor gorngv se gorngv taux singx lingh
 dongh sienx ninh nyei mienh oix duqv zipv
 mv baac wuov zanc tin hungh maiv gaengh bun singx lingh mienh
 weic zuqc yesu maiv gaengh duqv njang laangc
zuangx mienh haiz ninh hnangv naaiv nor gorngv
 maaih deix ziouc gorngv
naaiv dauh za gengh dongh mbuo zuov wuov dauh douc waac mienh aqv
aengx maaih deix gorngv
ninh zoux giduc aqv
 mv baac maaih deix gorngv
giduc fungc haih yiem gaa li li daaih
ging sou fiev jienv gorngv
 giduc zoux ndaawitv hungh nyei zeiv fun yaac yiem ndaawitv hungh nyei buonv mungv
 mbetc le hem
 daaih maiv zeiz
weic naaiv mienh ziouc laaix yesu bun nqoi
maaih deix oix zorqv yesu mv baac maiv maaih haaix dauh njiec buoz zorqv
mingh zorqv yesu wuov deix baeng nzuonx daaih
 sai mienh bieiv caux faa li si mienh naaic ninh mbuo
meih mbuo zoux haaix nyungc maiv zorqv jienv ninh daaih
wuov deix baeng dau
maiv maaih jiex yietc dauh mienh gorngv waac hnangv naaic dauh
faa li si mienh gorngv
meih mbuo yaac zuqc ninh nduov mi aqv saah
maaih haaix dauh zoux hlo nyei yiutai mienh fai faa li si mienh sienx jiex ninh nyei fai
maiv maaih lorqc
 mv baac naaiv guanh mienh maiv hiuv duqv mose nyei leiz latc ziouc zuqc tin hungh zioux ninh mbuo
maaih dauh wuov deix faa li si mienh
 dongh zinh ndaangc mingh lorz yesu wuov dauh ni ko nde matv
 naaic
ei mbuo nyei leiz
 mbuo maiv gaengh haiz mienh gorngv
 maiv hiuv duqv ninh nyei gorn baengx
 mbuo haih dingc ninh nyei zuiz fai
ninh mbuo dau
wuov nyungc meih yaac yiem gaa li li daaih
 dimv mangc ging sou maah
 meih ziouc hiuv duqv maiv maaih yietc dauh douc waac mienh yiem gaa li li cuotv daaih niaa
jiex zipv nyei wuic nzaanx
 gorqv mienh nzuonx gorqv mienh nyei biauv
