yie nyei tin hungh aah
 yie nyei tin hungh
 meih weic haaix diuc guangc yie
 meih weic haaix diuc leih go
 maiv njoux yie
 maiv haiz yie njunh nyei waac
o yie nyei tin hungh aah
 lungh hnoi zanc yie heuc
 meih yaac maiv dau yie
 lungh muonz zanc yie maiv dingh liouh nyei heuc yaac maiv duqv hitv kuonx
mv baac meih zueiz weic benx cing nzengc wuov dauh
 meih se i saa laa en mienh ceng wuov dauh
yie mbuo nyei ong taaix kaux meih
 ninh mbuo bangc meih
 meih yaac njoux ninh mbuo
ninh mbuo heuc meih
 ziouc duqv njoux aqv
 ninh mbuo kaux meih
 ninh mbuo yaac maiv piatv
mv baac yie se hnangv norm gaeng mau
 maiv zeiz mienh
 yie zuqc mienh huotv
 zuqc mienh mangc piex
da faanh buatc yie nyei mienh jatv yie
 ninh mbuo zuo nzuih baengx bun yie
 yaac huangx m nqorngv gorngv
ninh kaux ziouv
    bun ziouv njoux ninh maah
 bun ziouv  tengx ninh
 weic zuqc ziouv a hneiv haic ninh
se dongh meih bun yie yiem maa nyei ga sie cuotv seix
 yie hopv maa nyei nyorx nyei ziangh hoc
 meih yaac goux jienv yie
yiem yie cuotv seix daaih yie kaux meih
 yiem yie nyei maa yungz yie daaih
 meih zoux yie nyei tin hungh
tov meih maiv dungx leih go yie
 weic zuqc zeqc naanc taux fatv aqv
 yaac maiv maaih haaix dauh tengx
win wangv camv hnangv ngongh gouv nor weih gormx yie
 yaac hnangv mbaasaan henv haic nyei ngongh gouv ninh mbuo weih jienv biei bung
ninh mbuo se hnangv njunh jienv nyei sienh morngx nzuih baengx oix betv yie
yie zuqc dox cuotv hnangv wuom nor
 yie nyei yietc zungv mbungv daaux piatv nzengc
 yie nyei mba nziu se hnangv mueiz nzing
 yiem yie nyei la kuotv yuqc nzengc
yie nyei qaqv nqaai nzengc hnangv hlengx nie mor huv nor
 yie nyei mbietc naetv jienv nzuih dungz
 meih zorqv yie guangc jienv hnangv ga naaiv daic
maaih guanh orqv mienh huing jienv yie
 hnangv guanh juv weih gormx yie nor
 ninh mbuo yaac nzopv yie nyei buoz zaux
yie nyei mbungv yie zungv haih saauv nzengc
 ninh mbuo bungx m zing nuqv nuqv nyei mangc yaac jatv yie
ninh mbuo bun nqoi yie nyei lui houx
 yaac weic yie nyei lui ndouv mangc gaax haaix dauh duqv
o ziouv aah
 tov meih maiv dungx leih go yie
 tengx yie wuov dauh ziouv aah
 siepv siepv nyei daaih tengx yie
tov njoux yie nyei maengc biaux ndutv nzuqc ndaauv
 tov njoux yie nyei maengc leih ndutv naaiv deix juv
tov njoux yie biaux ndutv sienh nyei nzuih baengx
 njoux yie leih ndutv hieh ngongh nyei jorng
yie oix zunh meih nyei mengh mbuox yie nyei gorx youz
 yie oix yiem gapv zunv nyei wuic mbu ndongx ceng meih
gamh nziex ziouv nyei mienh aah
 oix zuqc ceng ninh
 yaakopv nyei zuangx zeiv fun aah
 oix zuqc taaih ninh
 i saa laa en nyei yietc zungv hoz doic zeiv fun aah
 oix zuqc gamh nziex ninh
weic zuqc ninh maiv mangc piex yaac maiv youx siouc kouv nyei mienh zuqc siouc nyei kouv naanc
 ninh maiv buang jienv hmien maiv mangc ninh mbuo
 mienh heuc jienv tov nyei ziangh hoc
 ninh yaac muangx
yiem mienh camv gapv zunv nyei dorngx yie ceng nyei waac yiem meih daaih
 yiem taaih meih nyei mienh nyei nza hmien yie oix jaauv sung yie laengz nyei ngaengc waac
mienh jomc mienh duqv nyanc beuv
 haaix dauh lorz ziouv zungv oix ceng ninh
 tov bun meih mbuo yietc liuz ziangh jienv
jomc lungh ndiev norm norm dorngx nyei mienh oix jangx ziouv ziouc huin nzuonx daaih lorz ninh
 maanc guoqv nyei maanc fingx oix yiem ninh nyei nza hmien baaix ninh
ziouv  maaih hungh lingc
 yaac gunv maanc guoqv
yiem lungh ndiev zoux maux nyei mienh oix yiem ninh nyei nza hmien gueic njiec baaix
 da faanh nzuonx benx nie mbung nyei mienh
 se maiv haih tengx ganh maaih maengc ziangh nyei mienh
 oix gueic njiec baaix ninh
doic doic zeiv fun oix fu sux ninh
 mienh oix zorqv ziouv nyei sic gorngv mbuox hoz doic mienh
ninh mbuo oix zunh ninh zoux baengh fim nyei jauv mbuox maiv gaengh cuotv seix nyei mienh
ninh njoux ninh nyei mienh aqv
