o ziouv  aac
 tov muangx yie daux gaux
 tov baeng m normh muangx yie jouh nyei waac
 weic zuqc meih ziepc zuoqv nyei
 baengh fim nyei
 tov dau yie
tov maiv dungx siemv yie
 meih nyei bou
 weic zuqc ziux meih mangc
 maiv maaih yietc dauh ziangh jienv nyei mienh zoux duqv horpc nzengc
yie nyei win wangv zunc yie
 caaiv yie njiec taux ndau
 ninh bun yie yiem hmuangx nyei dorngx
 hnangv daic mingh lauh haic nyei mienh nor
weic naaiv yie nyei hnyouv mau jienv njiec
 yie nyei hnyouv gengh kouv taux ndiev
yie jangx taux loz hnoi
 yie fei fangv meih zoux nyei yietc zungv sic
 yaac hnamv taux meih nyei buoz zoux nyei gong
yie hungx jienv meih sung buoz
 yie ngorc meih ndongc ndau nqaai ngorc mbiungc
 selaa
o ziouv aac
 tov siepv siepv nyei dau yie
 yie nyei hnyouv maiv lamh hnamv dorngx
 tov meih maiv dungx bingx meih nyei hmien
 maiv mangc yie
 nziex yie haih hnangv mingh yiem yiemh gen wuov deix mienh
tov bun yie lungh ndorm nziouv duqv haiz meih ziepc zuoqv hnamv yie weic zuqc yie kaux meih
 tov meih bun yie hiuv duqv horpc yangh nyei jauv
 weic zuqc yie daux gaux nyei waac faaux taux meih
o ziouv aac
 tov meih njoux yie biaux ndutv yie nyei win wangv
 yie bingx jienv meih weic zoux yie ndaauh kaux nyei dorngx
tov meih njaaux yie ei meih nyei eix
 weic zuqc meih se yie nyei tin hungh
 tov bun meih longx haic nyei singx lingh dorh yie yangh baengh nyei jauv
o ziouv aac
 tov weic meih nyei mengh beu yie nyei maengc
 tov longc meih baengh fim nyei za eix dorh yie yiem kuonx naanh cuotv daaih
weic zuqc meih ziepc zuoqv nyei hnamv yie
 tov meih jamv guangc yie nyei win wangv
 yaac mietc nzengc yie nyei yietc zungv win jaa
 weic zuqc yie zoux meih nyei bou
