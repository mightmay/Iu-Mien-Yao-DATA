o tin hungh aac
 tov korv lienh yie
 weic zuqc mienh caaiv yie
 ninh mbuo ziangh hnoi mborqv yie
 zeix yie
yie nyei win wangv ziangh hnoi ki yie
 weic zuqc ceng hlo
 mborqv yie nyei mienh camv haic
yie gamh nziex nyei ziangh hoc yie kaux meih
yie kaux tin hungh
 dongh yie ceng ninh nyei waac wuov dauh
 yie kaux tin hungh
 yie zungv maiv gamh nziex
 baamh mienh haih zoux haaix nyungc bun yie
ninh mbuo ziangh hnoi mbienv yie nyei waac
 ninh mbuo hnamv nyei jauv yietc zungv kungx oix hoic yie hnangv
ninh mbuo gapv zunv bingx jienv cienh mangc yie zoux nyei nyungc nyungc jauv
 zuov jienv oix zorqv yie nyei maengc
o tin hungh aac
 tov dingc ninh mbuo nyei zuiz weic ninh mbuo zoux nyei orqv sic
 tov meih qiex jiez jienv bun wuov deix zuangx mienh zuqc baaic njiec
yie buangh nyei kuonx naanh meih saauv jienv
 yie nyei wuom mueic meih yaac dapv jienv meih nyei ndopv mbuoqc
 naaiv maiv zeiz fiev jienv meih nyei sou daan fai
yie heuc jienv tov nyei hnoi nyieqc
 yie nyei win wangv oix tuix nzuonx nqa haav
 yie hiuv duqv tin hungh za gengh oix tengx yie
yie kaux tin hungh
 dongh yie ceng ninh nyei waac
 yie kaux ziouv
 dongh yie ceng ninh nyei waac wuov dauh
yie kaux tin hungh zungv maiv gamh nziex
 baamh mienh haih zoux haaix nyungc bun yie
o tin hungh aah
 yie oix zuqc jaauv sung yie caux meih laengz nyei ngaengc waac
 yie oix zorqv ziec weic laengz zingh nyei ga naaiv fongc horc bun meih
weic zuqc meih njoux yie nyei maengc biaux ndutv zuqc daic nyei jauv
 yaac bun yie nyei zaux maiv zuqc ndorpc
 weic bun yie yiem tin hungh nyei nza hmien
 maaih ziangh maengc nyei njang ziux jienv
