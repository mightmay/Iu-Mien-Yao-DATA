o ziouv  aac
 meih zaah mangc yie
 yaac hiuv yie
yie zueiz njiec fai jiez sin meih hiuv nyei
 meih yiem go nyei dorngx hiuv duqv yie nyei hnyouv hnamv nyei jauv
yie bieqc cuotv fai bueix njiec meih mangc muonc nyei
 yaac hiuv toux yie zoux nyei yietc zungv jauv
o ziouv aac
 yie liemh maiv gaengh gorngv cuotv yietc joux waac meih zungv hiuv nzengc mi aqv
meih yiem yie nyei nza hmien maengx caux yie nyei nqa haav nqaang
 yaac longc meih nyei buoz maan jienv yie
meih ndongc naaiv hiuv yie
 yie gengh
 mbuoqc horngh haic
 se gauh hlang yie haih bieqc hnyouv nyei
yie haih mingh haaix cingx haih biaux ndutv meih nyei singx lingh
 fai yie haih biaux mingh haaix cingx leih ndutv meih nyei hmien
se gorngv yie faaux lungh
 meih yiem wuov
 se gorngv yie njiec yiemh gen
 meih yaac yiem wuov
se gorngv yie ndaix mingh mba hnoi cuotv nyei dorngx
 fai yiem wuov bung ziqc koiv
meih zungv yiem wuov dorh yie
 yaac yiem wuov tengx yie
se gorngv yie gorngv
tov bun hmuangx torngv jienv yie
 bun weih gormx yie nyei njang tiuv benx lungh muonz zanc
weic meih nor
 liemh hmuangx yaac maiv zeiz hmuangx
 lungh muonz zanc yaac ndongc lungh hnoi zanc njang
 weic meih aeqv
 hmuangx se hnangv njang
meih zeix yiem yie gu nyuoz nyei nyungc nyungc
 yiem maa nyei ga sie meih gapv yie daaih
yie ceng meih weic zuqc meih zeix yie cuotv daaih peix fuc haic
 mbuoqc horngh haic
 meih zoux nyei nyungc nyungc za gengh peix fuc haic
 yie nyei hnyouv zien zien hiuv duqv
yie yiem maa nyei ga sie zeix cuotv
 se yiem gem jienv nyei dorngx gapv yie nyei mbungv qorng nyei ziangh hoc
 zungv bingx meih maiv mbueiz
yie nyei sin maiv gaengh benx fangx zeiv
 meih nyei m zing zungv buatc yie mi aqv
 yie liemh maiv gaengh maaih yietc norm hnoi wuov zanc
 meih weic yie dingc daaih nyei hnoi nyieqc yietc zungv fiev jienv meih nyei sou daan
o tin hungh aac
 meih hnamv nyei sic weic yie nor za gengh jaaix haic
 gapv daaih nyei soux mouc ndongc haaix camv aqv
se gorngv yie saauv nor
 maaih gauh camv saa ziou
 yie nyie daaih nyei ziangh hoc
 yie corc caux meih yiem
o tin hungh aac
 feix duqv meih daix nzengc orqv mienh
 feix duqv daix mienh nyei mienh leih nqoi yie
ninh mbuo gorngv orqv nyei waac daanh meih
 yaac gorngv doqc meih nyei mengh
o ziouv aac
 yie nzorng haic dongh nzorng meih wuov deix mienh
 yie yaac youx dongh ngaengc jienv meih wuov deix
yie nzorng ninh mbuo taux mbungv fim
 yaac funx ninh mbuo benx yie nyei win wangv
o tin hungh aac
 tov zaah mangc yie
 seix yie yaac hiuv duqv yie hnyouv hnamv nyei jauv
mangc gaax yiem yie maaih haaix nyungc orqv nyei sic
 yaac tov dorh yie yangh yietc liuz nyei jauv
