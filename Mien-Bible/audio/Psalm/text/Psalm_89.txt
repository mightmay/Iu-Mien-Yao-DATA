o ziouv aac
 yie oix yietc liuz baaux nzung ceng meih ziepc zuoqv nyei hnamv mienh
 yie oix longc yie nyei nzuih zunh meih ziepc zuoqv nyei hnyouv gorngv mbuox yietc doic jiex yietc doic
yie oix gorngv meih oix yietc liuz ziepc zuoqv nyei hnamv mienh
 meih maaih ziepc zuoqv nyei hnyouv ndongc lungh wuonv
meih gorngv
 yie caux yie ginv daaih nyei mienh liepc jiez ngaengc waac
 yie caux yie nyei bou
 ndaawitv
 houv jienv waac
gorngv
yie oix liepc meih nyei zeiv fun taux yietc liuz
 liepc meih nyei hungh weic taux maanc gouv maanc doic
  selaa
o ziouv aac
 tov bun lungh ceng meih zoux wuov deix mbuoqc horngh nyei sic
 yaac bun cing nzengc wuov deix yiem gapv zunv nyei dorngx ceng meih ziepc zuoqv nyei hnyouv
yiem wuov lungh maaih haaix dauh haih hnangv ziouv
 yiem lungh zaangc wuov deix maaih haaix dauh haih ndongc ziouv
se yiem cing nzengc wuov deix nyei wuic gu nyuoz ninh mbuo taaih nyei tin hungh
 yiem weih gormx ninh nyei yietc zungv ninh gauh hlo gauh peix fuc jiex
o nernh jiex nyei ziouv tin hungh aac
 maiv maaih haaix dauh ndongc meih henv
 o ziouv aac
 meih zoux nyei yietc zungv se ziepc zuoqv nyei
meih gunv seix haic nyei koiv
 koiv jiez domh laangc meih bun sekv nzengc
meih mborqv huv laa hapc hnangv daix daic nyei mienh
 meih longc meih henv haic nyei buoz mborqv meih nyei win wangv nzaanx nzengc
lungh benx meih nyei
 ndau yaac meih nyei
 baamh gen caux yiem baamh gen nyei maanc muotc meih zeix daaih
naamh bung caux baqv bung meih zeix daaih
 taa mbo mbong caux hemon mbong njien youh nyei ceng meih nyei mengh
meih nyei buoz maaih qaqv henv haic
 meih nyei mbiaauc jieqv buoz yaac sung faaux hlang
zoux horpc nyei jauv caux baengh fim nyei sic zoux meih nyei weic nyei gorn ndoqv
 meih zoux nyei yietc zungv se meih hnamv mienh yaac ziepc zuoqv nyei zoux
o ziouv aac
 hiuv duqv njien youh nyei heuc wuov deix mienh maaih orn lorqc
 se yiem meih nyei nza hmien nyei njang yangh nyei mienh
ninh mbuo weic meih nyei mbuox ziangh hnoi njien youh
 ninh mbuo yaac ceng meih weic meih zoux horpc nyei jauv
meih se ninh mbuo nyei qaqv nyei njang laangc
 meih ceix en bun yie mbuo nyei qaqv henv jienv faaux
yie mbuo nyei torngv baaih benx ziouv  nyei
 yie mbuo nyei hungh diex guei i saa laa en nyei cing nzengc tin hungh
zinh ndaangc lauh aqv
 meih yiem laauc yaangh nyei sic gorngv mbuox meih nyei ziepc zuoqv baeqc fingx
yie bun qaqv yietc dauh mborqv jaax henv nyei mienh
 yie yiem baeqc fingx mbu ndongx ginv dauh yaac taaih ninh zoux hlo
yie lorz buatc yie nyei bou
 ndaawitv
 yaac longc yie nyei cing nzengc youh orn ninh
yie nyei buoz oix liepc ninh wuonv
 yaac oix bun qaqv ninh henv
win wangv zungv maiv haih noic maiv duqv ninh
 orqv mienh yaac maiv haih bun ninh zuqc baaic
yie oix yiem ninh nyei wuov ndaangc maengx mborqv muonc ninh nyei win wangv
 yaac daix nzengc yietc zungv nzorng ninh wuov deix mienh
yie oix hnamv ninh yaac ziepc zuoqv nyei caux ninh yiem
 weic yie nyei mengh ninh nyei qaqv oix henv jienv faaux
yie oix bun ninh nyei buoz sung koiv gu nguaaic
 ninh nyei mbiaauc jieqv buoz yaac sung ndaaih gu nguaaic
ninh oix heuc jienv mbuox yie
meih se yie nyei die
 yie nyei tin hungh
 caux bun yie duqv njoux nyei la bieiv
yie oix bun ninh zoux yie nyei dorn la gauv
 yiem lungh ndiev zoux gauh hlo jiex nyei hungh
yie oix ziepc zuoqv nyei yietc liuz hnamv ninh
 yie caux ninh liepc nyei ngaengc waac yaac yietc liuz wuonv nyei
yie oix liepc ninh nyei hungh douh taux yietc liuz
 yaac bun ninh nyei hungh weic ndongc lungh nyei hnoi nyieqc lauh
se gorngv ninh nyei zeiv fun guangc yie nyei leiz latc
 maiv gan yie nyei leiz
se gorngv ninh mbuo baamz yie nyei leiz nyeic
 yaac maiv gan yie nyei lingc
yie ziouc longc biaav dingc ninh mbuo baamz nyei zuiz
 longc biaav bin mborqv weic ninh mbuo zoux dorngc nyei sic
mv baac yie ziepc zuoqv hnamv nyei hnyouv yie maiv zorqv nzuonx
 yaac maiv guangc yie ziepc zuoqv zoux nyei jauv
yie maiv bungx ndortv yie laengz nyei ngaengc waac
 yaac maiv goiv yie nyei nzuih gorngv cuotv nyei waac
yie ziangv jienv yie nyei cing nzengc mbuox houv nzunc dorngx yietc liuz
 yie maiv gorngv baeqc nduov ndaawitv
ninh nyei hungh douh oix yietc liuz yiem
 ninh nyei hungh weic oix yiem yie nyei nza hmien ndongc mba hnoi lauh
aengx hnangv hlaax nor
 liepc daaih taux yietc liuz
 yaac yiem wuonv ndongc lungh lauh
  selaa
mv baac meih qiex jiez meih longc youh orn daaih wuov dauh ziouc guangc aengx nqemh ninh
meih tuix meih caux meih nyei bou liepc nyei ngaengc waac
 meih zorqv ninh nyei hungh ningv zoi njiec nie mbung bun maaih uix
meih caeqv nzengc ninh nyei yietc zungv zingh laatc
 bun ninh weih jienv wuonv nyei dorngx baaic waaic nzengc
da faanh jiex jauv nyei mienh caangv ninh nyei ga naaiv
 laangz zaangc mienh yaac huotv ninh
meih bun ninh nyei win wangv duqv hingh jiex
 bun ninh nyei yietc zungv win jaa njien youh
meih zungv bun ninh nyei nzuqc ndaauv nyei nza hmien mbienv mi aqv
 yaac bun ninh yiem mborqv jaax ciangv zuqc suei
meih bun ninh nyei njang laangc zitc nzengc
 yaac zorqv ninh nyei hungh weic fongv njiec ndau
meih jamv ninh lunx nyei ziangh hoc zoqc njiec
 yaac bun ninh buang hmien diev nyaiv
 selaa
o ziouv aac
 ndongc haaix lauh
 meih oix zorqv meih ganh bingx taux yietc liuz fai
 meih oix qiex jiez hnangv douz buov jienv taux haaix zanc
o ziouv aac
 tov jangx jienv yie nyei maengc ndongc haaix nangv
 meih zeix mienh maanh daaih bun ninh mbuo ndongc naaic maiv lamh longc yietc deix
maaih haaix dauh ziangh yaac maiv zuqc daic
 fai haaix dauh haih njoux ninh ganh leih ndutv yiemh gen nyei qaqv
 selaa
ziouv aac
 meih zinh ndaangc ziepc zuoqv hnamv nyei hnyouv jiex haaix
 se meih ziepc zuoqv nyei caux ndaawitv laengz jiex nyei waac yiem haaix
o ziouv aac
 tov jangx jienv meih nyei bou hnangv haaix nor zuqc mienh huotv
 yaac jangx jienv yie nyei hnyouv hnangv haaix nor diev maanc mienh ki
o ziouv aac
 meih nyei win wangv huotv meih longc youh orn daaih wuov dauh
 maiv gunv mingh taux haaix ninh mbuo jatv ninh
oix zuqc ceng ziouv taux yietc liuz
   aamen caux aamen
