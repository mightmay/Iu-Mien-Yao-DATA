tin hungh aah
 yie mbuo horpc zuqc yiem si on ceng meih
 yaac jaauv sung yie mbuo laengz nyei ngaengc waac
meih muangx baamh mienh daux gaux nyei waac
 baamh mienh yietc zungv oix daaih lorz meih
weic mienh baamz zuiz
 yie mbuo nyei zuiz nipc hingh yie mbuo nyei ziangh hoc meih zungv guangc mi aqv
meih ginv dorh daaih yiem nitv fatv meih wuov deix
 se bun yiem meih nyei singx dinc nyei laatc gu nyuoz nyei mienh
 duqv orn lorqc
 yie mbuo ziouc buangv eix weic yiem meih nyei biauv
 se yiem meih cing nzengc nyei singx dinc
 duqv nyungc nyungc longx
o yie mbuo njoux en nyei tin hungh aah
 meih longc mbuoqc horngh nyei sic njoux yie mbuo
 dau yie mbuo
 yiem jomc lungh ndiev caux go jiex nyei koiv nyei mienh kaux meih maaih lamh hnamv dorngx
meih longc meih nyei qaqv liepc mbong jiez daaih
 bun cing meih henv haic
meih bun koiv mbui nyei qiex caux wuom laangc nyei qiex sekv
 yaac bun maanc fingx nauc nyei qiex sekv mi aqv
yiem lungh ndiev go jiex nyei dorngx nyei mienh ziouc weic meih zoux nyei jangx hoc gamh nziex
 meih bun mba hnoi cuotv caux mba hnoi muotv wuov deix dorngx nyei mienh njien youh nyei heuc
meih goux ndau beih yaac bun mbiungc njiec daaih bun ndau junc haic
 tin hungh nyei ndaaih maaih wuom buangv nzengc
 meih yaac bun mienh duqv laangh ziqc weic zuqc meih hnangv naaic liuc leiz ziangx ndau
meih bun lungh duih mbiungc njiec laih ziangx nyei ndau
 bun laih liuz nyei nie yuonh nzengc
 meih duih mbiungc mbuonv njiec bun ndau mau
 ceix fuqv bun ga naaiv zuangx hlo
meih bun hnyangx daauh bungx zuoqc
 maiv gunv meih mingh taux haaix
 yaac maaih siou sengh
yiem deic bung huaang nyei miev ciangv nyiemz haic
 mbong aiv yaac njien youh
 orn lorqc nzengc
miev ciangv hnangv maaih yungh guanh zorng jienv
 horngz yaac maaih mbiauh cuotv buangv
 nyungc nyungc lomh nzoih njien youh nyei heuc yaac baaux nzung
