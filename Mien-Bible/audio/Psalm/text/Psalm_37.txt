maiv dungx weic zoux orqv nyei mienh guaax hnyouv
 yaac maiv dungx mueic jieqv zoux dorngc nyei mienh
weic zuqc ninh mbuo hnangv miev nor
 siepv siepv nyei nyaux mingh
 yaac hnangv miev maeng nor
 nqaai nzengc
oix zuqc kaux ziouv yaac zoux kuv sic
 meih ziouc duqv baengh orn nyei yiem naaiv norm deic bung
oix zuqc a hneiv lorz ziouv nyei orn lorqc
 ninh ziouc ziux meih nyei hnyouv oix nyei ceix bun meih
oix zuqc zorqv meih nyei jauv fungx bun ziouv
 yaac kaux ninh
 ninh ziouc tengx meih zoux ziangx
ninh oix bun meih zoux baengh fim nyei jauv hnangv njang nor ziux cuotv daaih
 bun meih nyei gong fim hnangv lungh aanx zanc nyei njang
oix zuqc yiem ziouv nyei nza hmien sekv sekv nyei longc noic zuov ninh
 maiv dungx weic ei ganh nyei jauv duqv longx fai ei waaic nyei za eix zoux wuov deix guaax hnyouv
maiv dungx qiex jiez
 oix zuqc guangc nqoi nouz mienh nyei hnyouv
 maiv dungx guaax hnyouv
 naaiv kungx dorh mienh mingh zoux orqv sic hnangv
zoux orqv nyei mienh oix zuqc pai guangc mingh
 mv baac zuov jienv ziouv wuov deix duqv nzipc naaiv norm deic bung
maiv lauh maiv maaih orqv mienh aqv
 maiv gunv meih longx longx nyei mangc ninh yiem nyei dorngx
 ninh maiv yiem naaic aqv
mv baac nyiemc ganh zoux faix wuov deix oix duqv nzipc naaiv norm deic bung
 ninh mbuo yaac bungx zuoqc
 baengh orn nyei yiem
mienh waaic mienh daav za eix hoic kuv mienh
 yaac dorng jienv ninh mbuo ngaatc nyaah
ziouv kuh jatv haic zoux waaic nyei mienh weic zuqc ninh hiuv duqv ninh mbuo zuqc mietc nyei ziangh hoc oix taux aqv
orqv mienh baeng cuotv nzuqc ndaauv yaac baeng juang zinx
 oix hoic mienh jomc mienh caux dangx donx nyei mienh
 yaac daix zoux horpc nyei mienh
mv baac ninh mbuo nyei nzuqc ndaauv oix nzopv ninh mbuo ganh nyei mba nziu
 ninh mbuo nyei juang zinx yaac oix zuqc wuotv nauv
kuv mienh maaih nyei deix baav ga naaiv
 corc gauh longx mienh waaic mienh maaih nyei yietc zungv zinh zoih
weic zuqc mienh waaic mienh nyei buoz oix zuqc nauv
 mv baac ziouv zoux longx bun kuv mienh
ziouv hiuv duqv maiv maaih dorngx nqemh nyei mienh nyei hnoi nyieqc
 ninh mbuo nzipc nyei buonc oix yietc liuz yiem
ninh mbuo yiem kuonx naanh nyei hnoi nyieqc maiv zuqc nyaiv
 ngorc hnaangx nyei ziangh hoc ninh mbuo duqv nyanc beuv
mv baac mienh waaic mienh oix zuqc mietc
   ziouv nyei win wangv se hnangv lomc nyei miev biangh nyei njang laangc ziec nzengc
 hnangv douz sioux nor
 mitc mi aqv
mienh waaic mienh gaav mingh yaac maiv jaauv
 mv baac kuv mienh hnyouv jangv
 fungx zingh nyeic bun mienh
weic zuqc ziouv ceix fuqv nyei mienh oix duqv nzipc naaiv norm deic bung
 mv baac zuqc ninh zioux wuov deix oix zuqc pai guangc
ziouv liepc wuonv mienh yangh nyei zaux caaiv
 ninh yaac a hneiv wuov dauh yangh nyei jauv
maiv gunv ninh ndorpc
 ninh maiv ziangh dauh king njiec
 weic zuqc ziouv nyei buoz baav jienv ninh
zinh ndaangc yie lunx
 ih zanc yie gox aqv
 mv baac yie maiv buatc jiex kuv mienh zuqc guangc
 yaac maiv buatc jiex ninh nyei zeiv fun tov nyanc
ninh zoux hnyouv jangv yaac a hneiv bun mienh gaav
 ninh nyei fun faqv bun ninh duqv fuqv
oix zuqc leih nqoi orqv sic
 zoux kuv sic
 meih ziouc duqv yietc liuz yiem
weic zuqc ziouv a hneiv baengh fim nyei jauv
 ninh yaac maiv guangc ninh nyei cing nzengc baeqc fingx
 ninh oix yietc liuz beu jienv kuv mienh
 mv baac mienh waaic mienh nyei zeiv fun oix zuqc pai guangc
kuv mienh zungv oix nzipc naaiv norm deic bung
 yaac duqv yiem naaiv weic yietc liuz
kuv mienh nyei nzuih gorngv cong mengh nyei waac
 ninh nyei mbietc gorngv baengh fim nyei jauv
tin hungh nyei leiz latc yiem ninh nyei hnyouv
 ninh nyei zaux maiv caaiv piatv
mienh waaic mienh cienh kuv mienh
 oix lorz qangx daix ninh
ziouv maiv guangc ninh yiem win wangv nyei buoz ndiev
 fai zuqc siemv nyei ziangh hoc yaac maiv bun ninh zuqc dingc zuiz
zuov jienv ziouv
  ei jienv ninh nyei jauv zoux
 ninh ziouc taaih meih
 bun meih duqv nzipc naaiv norm deic bung
 mienh waaic mienh zuqc pai guangc wuov zanc
 meih ziouc duqv buatc aqv
yie buatc jiex mienh waaic mienh maaih hatc maaz hlo haic
 hnangv le mbaa norn mbong nyei yietc diuh hlang jiex nyei domh si ndaa zongh ndiangx nor
mv baac yie aengx yangh naaic jiex
 ninh zitc mi aqv
 maiv gunv yie lorz ninh
 yaac lorz maiv buatc
samx mangc maiv maaih dorngx nqemh nyei mienh
 yaac mangc longx kuv mienh
 weic zuqc hnamv baengh orn nyei mienh maaih hoz doic zeiv fun
mv baac baamz zuiz nyei mienh zungv oix zuqc mietc nzengc
 orqv mienh nyei zeiv fun oix zuqc pai guangc mingh
kuv mienh duqv njoux se yiem ziouv  daaih
 zuqc kouv naanc nyei ziangh hoc
 ninh zoux ninh mbuo ndaauh kaux nyei dorngx
ziouv tengx ninh mbuo
 njoux ninh mbuo
 ninh tengx ninh mbuo biaux ndutv mienh waaic mienh yaac njoux ninh mbuo
 weic zuqc ninh mbuo ndaauh kaux ninh
