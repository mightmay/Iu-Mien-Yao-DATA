o ziouv aac
 yie bungx dingc hnyouv kaux meih
o yie nyei tin hungh aac
 yie kaux meih
 tov maiv dungx bun yie zuqc nyaiv
 yaac maiv dungx bun yie nyei win wangv hingh jiex yie
da faanh zuov jienv meih nyei mienh yietc liuz maiv zuqc nyaiv
 mv baac ngaengc jienv meih yaac maiv maaih gorn baengx wuov deix zungv oix zuqc nyaiv aqv
o ziouv aac
 tov bun yie hiuv duqv meih nyei za eix yaac njaaux yie hiuv duqv meih nyei jauv
tov meih dorh yie gan meih nyei zien leiz yaac njaaux yie
 weic zuqc meih zoux njoux yie wuov dauh tin hungh
 yie ziangh hnoi ziangh muonz zuov meih
o ziouv aac
 tov meih jangx jienv meih korv lienh mienh yaac ziepc zuoqv nyei hnamv mienh
 weic zuqc loz hnoi m daaih hnangv naaic
maiv dungx jangx yie lunx nyei ziangh hoc zoux dorngc
 baamz nyei zuiz
 o ziouv aac
 ziux meih ziepc zuoqv nyei hnamv mienh tov meih jangx yie
 weic zuqc meih se longx haic
ziouv  se longx nyei
 baengh fim nyei
 ninh ziouc njaaux zuiz mienh yangh horpc nyei jauv
ninh dorh nyiemc ganh zoux faix nyei mienh zoux horpc nyei sic
 yaac njaaux ninh mbuo hiuv duqv ninh nyei jauv
da faanh ei jienv ziouv nyei ngaengc waac caux ninh gorngv nyei waac nyei mienh ninh hnamv yaac ziepc zuoqv nyei dorh
o ziouv aah
 weic meih ganh nyei mengh tov guangc yie nyei zuiz
 weic zuqc yie nyei zuiz hlo haic
haaix dauh taaih ziouv
  ninh oix njaaux wuov dauh ginv yangh horpc nyei jauv
yiem ninh nyei seix zeiv ninh duqv siouc fuqv loqc
 ninh nyei hoz doic yaac duqv nzipc naaiv norm deic bung
ziouv caux taaih ninh wuov deix zoux doic
 ninh bun ninh mbuo hiuv duqv ninh laengz nyei ngaengc waac
yie nyei m zing zanc zanc mangc ziouv
 weic zuqc kungx ninh ganh haih tengx yie nyei zaux leih ndutv
 maiv zuqc mungz nzenc
tov meih huin nzuonx daaih mangc yie
 korv lienh yie
 weic zuqc yie ndoqc yaac kuonx naanh
yie nyei hnyouv nzauh duqv kouv haic
 tov tengx yie biaux ndutv yie nyei kouv naanc
tov meih tengx corngh yie nyei kouv naanc caux naanc zingh
 aengx guangc yie nyei yietc zungv zuiz
tov meih hnamv mangc gaax
 yie nyei win wangv ndongc haaix camv
 yaac mangc gaax ninh mbuo nzorng duqv yie doqc haic
tov meih beu jienv yie nyei maengc aengx njoux yie
 bun yie maiv zuqc nyaiv
 weic zuqc yie ndaauh kaux meih
meih hnyouv zaqc hnyouv zingx nyei ziouc tov meih beu jienv yie
 weic zuqc yie zuov jienv meih
o tin hungh aah
 tov meih njoux i saa laa en mienh biaux ndutv ninh mbuo nyei yietc zungv kouv naanc
