ziouv zoux yie nyei njang caux njoux yie wuov dauh
 yie oix zuqc gamh nziex haaix dauh
   ziouv se yie nyei maengc kaux wuonv nyei dorngx
 yie oix zuqc gamh nziex haaix dauh
zoux orqv nyei mienh daaih hoic yie
 oix nyanc yie nyei orv nyei ziangh hoc
 se yie nyei win jaa win wangv daaih wuov zanc
 ninh mbuo oix ndiqv zuqc ndorpc
maiv gunv maaih jun baeng daaih weih gormx yie
 yie nyei hnyouv maiv gamh nziex
 maiv gunv zuqc mborqv domh jaax
 yie corc kaux tin hungh
yie tengx ziouv  tov nduqc nyungc hnangv
 wuov nyungc yie oix lorz
 se yie yietc liuz yietc seix oix yiem ziouv  nyei biauv
 yiem wuov mangc jienv ziouv ndongc naaic longx yaac yiem ninh nyei biauv jouh ninh
yie zuqc kouv nyei ziangh hoc ninh oix beu jienv yie yiem ninh ganh nyei dorngx
 se zorqv yie bingx jienv yiem ninh nyei ndopv liuh gu nyuoz
 ninh oix zorqv yie an jienv la bieiv zorng gu nguaaic
ih zanc yie oix cau jiez m nqorngv
 yiem weih gormx yie wuov deix win wangv gu nguaaic
 yie oix yiem tin hungh nyei ndopv liuh gu nyuoz
 njien youh nyei heuc jienv fongc horc ziec
 yie oix baaux nzung
 oix baaux nzung ceng ziouv
o ziouv aah
 yie heuc nyei ziangh hoc tov muangx yie
 tov korv lienh yie
 yaac dau yie
meih gorngv mbuox yie
daaih lorz yie maah
 yie nyei hnyouv gorngv mbuox meih
ziouv aac
 yie za gengh oix lorz meih
tov maiv dungx bingx meih nyei hmien maiv mangc yie
 maiv dungx qiex jiez jienv zunc meih nyei bou biaux nqoi
 weic zuqc meih m daaih zoux tengx yie wuov dauh
 o yie nyei njoux ziouv
 tin hungh aah
 maiv dungx leih yie
 maiv dungx guangc yie
yie nyei diex maac guangc yie
 mv baac ziouv  oix zipv yie
o ziouv aac
 tov meih njaaux yie yangh meih nyei jauv
 yaac dorh yie gan jauv baengh mingh
 weic zuqc yie maaih win wangv camv
tov meih maiv dungx zorqv yie jiu bun win wangv
 maiv dungx sueih win wangv nyei eix zoux bun yie
 weic zuqc zoux jaav zorng zengx nyei mienh cuotv daaih
 ninh mbuo gorngv cuotv nyei waac hoic yie kouv
yie sienx dingc yie corc yiem yaangh gen nyei ziangh hoc
 yie oix duqv buatc ziouv  zoux longx
oix zuqc zuov ziouv
  oix zuqc henv yaac zungx jienv daamv
 zungv oix zuqc zuov ziouv
