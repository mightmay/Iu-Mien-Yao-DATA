kuv mienh aah
 oix zuqc kaux ziouv orn lorqc
 hnyouv zingx nyei mienh horpc zuqc ceng ninh
oix zuqc patv daanh baah ceng ziouv
 longc maaih ziepc diuh finx nyei daanh baah patv nzung ceng ninh
dorng jienv ninh baaux diuh siang nzung
 patv daanh baah liouc nyei
 yaac heuc mbui nyei
weic zuqc ziouv nyei waac se zien nyei
 ninh zoux nyei yietc zungv gong ninh ziepc zuoqv nyei zoux
haaix nyungc horpc nyei
 baengh fim nyei
 ninh hnamv
   ziouv ziepc zuoqv nyei hnamv gormx lungh ndiev ndau beih
ziouv longc ninh nyei waac zeix cuotv lungh
 yaac longc ninh nyei nzuih nyei qiex zeix cuotv mba hnoi caux hlaax caux hleix
ninh zorqv koiv nyei wuom siou zunv hnangv dapv gingx baengh
 zorqv ndo haic nyei koiv zaangh jienv yiem siou ga naaiv nyei dorngx
tov bun gormx lungh ndiev taaih ziouv
 tov bun lungh ndiev mienh gamh nziex ninh
weic zuqc ninh yietv gorngv
 baamh gen ziouc maaih daaih aqv
 ninh yietv hatc
 maanc muotc ziouc cuotv daaih
ziouv bun zuangx fingx caangh laangh nyei jauv maiv lamh longc
 ninh bun maanc fingx nyei za eix zoux maiv cuotv haaix nyungc
ziouv caangh laangh nyei waac yietc liuz yiem
 ninh yiem hnyouv hnamv cuotv nyei za eix yiem taux maanc gouv maanc doic
maaih ziouv zoux ninh mbuo nyei tin hungh wuov norm guoqv nyei mienh maaih orn lorqc
 se ninh ginv daaih zoux ninh ganh nzipc nyei wuov deix baeqc fingx maaih orn lorqc
ziouv yiem gu nguaaic lungh mangc njiec
 ninh buatc nzengc yietc zungv baamh mienh
ninh yiem ninh zueiz nyei weic mangc njiec lungh ndiev maanc mienh yietc zungv
ninh se zeix ziangx ninh mbuo zuangx mienh nyei hnyouv
 ninh mengh baeqc ninh mbuo zoux nyei yietc zungv sic
hungh diex maiv zeiz weic kaux baeng camv duqv hingh
 mborqv jaax henv nyei baeng maiv zeiz weic qaqv hlo duqv njoux
kaux mborqv jaax nyei maaz weic hingh jiex se maiv lamh hnamv aqv
 maiv gunv maaz nyei qaqv hlo
 maiv haih njoux mienh
mv baac ziouv nyei m zing mangc jienv gamh nziex ninh
 taaih ninh wuov deix
 dongh kaux ninh ziepc zuoqv hnamv mienh nyei hnyouv wuov deix
ninh oix njoux ninh mbuo
 bun ninh mbuo maiv zuqc daic
 ngorc hnaangx nyei ziangh hoc yaac bun ninh mbuo maaih maengc ziangh jienv
yie mbuo nyei hnyouv maaih lamh hnamv zuov jienv ziouv
 ninh tengx mbuo yaac zoux mbuo nyei torngv baaih
yie mbuo nyei hnyouv zungv kaux ninh njien youh
 weic zuqc yie mbuo kaux ninh nyei cing nzengc mbuox
ziouv aac
 tov meih ziepc zuoqv nyei hnamv yie mbuo
 weic zuqc yie mbuo kaux meih maaih lamh hnamv dorngx
