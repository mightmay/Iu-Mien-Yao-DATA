o tin hungh aac
 yie nyei hnyouv kaux wuonv
 yie nyei hnyouv kaux wuonv
 yie oix baaux nzung
 oix baaux nzung ceng meih
 yie nyei hnyouv aah
 nyie daaih maah
domh daanh baah
 fiuv daanh baah aah
 nyie daaih maah
 yie oix bun mba hnoi nyie daaih
o ziouv aac
 yie oix yiem maanc fingx mbu ndongx dor ziec meih
 yie oix yiem maanc guoqv mbu ndongx baaux nzung ceng meih
meih ziepc zuoqv nyei hnamv mienh gauh hlang jiex lungh
 meih ziepc zuoqv nyei hnyouv yaac mbaengc mbuonx hlang
o tin hungh aac
 tov bun mienh taaih meih gauh hlang jiex lungh
 tov bun meih nyei njang laangc yiem buangv lungh ndiev
tov dau yie mbuo
 longc meih nyei mbiaauc jieqv buoz njoux yie mbuo
 weic bun meih hnamv nyei mienh duqv njoux
tin hungh yiem ninh nyei singx dinc gorngv
yie oix a hneiv nyei zorqv sekem bun nqoi
 yaac ndorqc sukc kotv horngz paaiv bun nqoi
gi le aatc se yie nyei
 maa natv se yaac yie nyei
 e faa im se yie mborqv jaax nyei muoc
 yu ndaa se yie nyei hungh biaav
mo apc se yie nyei nzaaux buoz zaux bunh
 yie yaac zoi yie nyei heh njiec e ndom
 yie heuc jienv gorngv
  fi li saa die aah
 yie hingh jiex meih aqv
haaix dauh oix dorh yie mingh taux wuov norm weih wuonv nyei zingh
 haaix dauh oix dorh yie mingh taux e ndom deic bung
o tin hungh aah
 meih maiv zeiz guangc yie mbuo fai
 o tin hungh aah
 meih maiv caux yie mbuo nyei jun baeng cuotv mingh mborqv jaax fai
tov meih tengx yie mbuo mborqv win wangv
 weic zuqc baamh mienh tengx se maiv lamh longc
yie mbuo kaux tin hungh yie mbuo ziouc duqv hingh jiex
 se dongh ninh oix caaiv yie mbuo nyei win wangv njiec
