tin hungh aah
 tov meih korv lienh yie
 ziux meih ziepc zuoqv nyei hnamv mienh
 ziux meih ndongc naaic korv lienh mienh
 tov sortv guangc yie zoux dorngc nyei zuiz
tov meih nzaaux nzengc yie nyei zuiz nipc
 tov saax nzengc zuiz bun yie cing nzengc daaih
yie zieqv duqv yie zoux dorngc nyei sic
 yaac zanc zanc jangx zuqc yie nyei zuiz
yie baamz zuiz dorngc meih
 kungx dorngc meih hnangv
 yaac ziux meih buatc
 yie zoux orqv sic
 weic naaiv meih dingc yie nyei zuiz se baengh fim nyei
 meih dunx yie nyei sic yaac dunx duqv horpc
yie cuotv seix daaih benx zuiz mienh
 yiem maa nyei ga sie wuov zanc zungv maaih jienv zuiz
meih oix nyei se mienh hnyouv zingx
 weic naaiv tov meih njaaux yie
 bun yie maaih cong mengh yiem hnyouv ndo nyei dorngx
tov longc husopc miev saax yie
 yie ziouc cing nzengc daaih
 tov nzaaux yie
 yie ziouc gauh baeqc jiex sorng
tov bun yie aengx muangx duqv haiz njien youh
 a hneiv nyei qiex
 maiv gunv meih bun yie zuqc kouv
 tov bun yie aengx maaih orn lorqc
tov meih buang jienv hmien
 maiv dungx mangc yie nyei zuiz
 yaac tov sortv guangc yie zoux nyei yietc zungv zuiz nipc
tin hungh aah
 tov yiem yie gu nyuoz zeix cing nzengc nyei hnyouv
 yaac bun yie maaih ziepc zuoqv nyei siang hnyouv
maiv dungx zunc yie biaux
 leih nqoi meih nyei nza hmien
 yaac maiv dungx zorqv yiem yie nyei singx lingh cuotv
tov bun yie duqv meih nyei njoux en nyei njien youh hnangv loz nor
 yaac bun yie maaih hnyouv oix gan longx meih
yie ziouc zorqv meih nyei jauv njaaux zuiz mienh
 ninh mbuo zungv oix nzuonx daaih lorz meih
o tin hungh aac
 meih zoux njoux yie wuov dauh tin hungh
 tov njoux yie leih ndutv daix mienh nyei zuiz
 yie nyei mbietc ziouc baaux nzung gorngv meih se baengh fim nyei
o ziouv aac
 tov tengx yie nyei nzuih haih gorngv waac
 yie ziouc longc yie nyei nzuih ceng meih
meih maiv zeiz a hneiv fongc horc ziec nyei ga naaiv
 se gorngv yie fongc horc buov ziec ga naaiv
 meih yaac maiv horpc hnyouv
tin hungh oix nyei ga naaiv ziec se mienh hnyouv mun
 hiuv duqv ganh zoux dorngc
 o tin hungh aac
 hnyouv mun
 hiuv duqv ganh zoux dorngc nyei mienh
 meih maiv mangc piex
tov ziux meih nyei kuv za eix bun si on zingh duqv longx
 tov ceix jiez ye lu saa lem nyei zingh laatc
wuov zanc meih ziouc a hneiv mienh ziec duqv horpc nyei ga naaiv
 caux buov ziec caux ziangh dauh buov ziec nyei ga naaiv
 mienh yaac oix zorqv ngongh gouv an meih nyei ziec dorngh gu nguaaic buov
