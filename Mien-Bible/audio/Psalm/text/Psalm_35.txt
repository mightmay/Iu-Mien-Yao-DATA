o ziouv aac
 caux yie doix dekc nyei mienh
 tov meih caux ninh mbuo doix dekc
 caux yie mborqv jaax nyei mienh
 tov meih caux ninh mbuo mborqv
tov nanv jienv domh torngv baaih
 fiuv torngv baaih daaih tengx yie
yaamh jiez cang caux mborqv jaax nyei bouv mborqv zunc yie wuov deix mienh
 tov meih caux yie nyei hnyouv gorngv waac
yie se dongh njoux meih wuov dauh
tov bun oix zorqv yie nyei maengc wuov deix zuqc nyaiv
 zuqc baaic
 tov bun daav za eix hoic yie wuov deix tuix nzuonx yaac zuqc nyaiv
tov bun ninh mbuo hnangv zuqc nziaaux buonc nyei mbieqv nor
 maaih ziouv nyei fin mienh zunc jienv ninh mbuo mingh
tov bun ninh mbuo nyei jauv youc hmuangx youc mbiaangc
 yaac maaih ziouv nyei fin mienh zunc ninh mbuo
weic zuqc ninh mbuo zaeng mungz zorqv yie yaac maiv maaih gorn baengx
 ninh mbuo yaac wetv kuotv ndo nyei oix zorqv yie nyei maengc
 yaac maiv maaih gorn baengx
ninh mbuo jangx maiv zaaic nyei ziangh hoc
 tov bun ninh mbuo zuqc mietc
 bun ninh mbuo zaeng nyei mungz hlopv ninh mbuo ganh
 yaac bun ninh mbuo ndortv njiec ninh mbuo ganh wetv nyei kuotv zuqc mietc
yie nyei hnyouv ziouc kaux ziouv njien youh haic
 yaac orn lorqc weic zuqc ninh njoux yie
yie oix longc nzengc hnyouv gorngv
o ziouv  aac
 haaix dauh hnangv meih
 meih tengx mau nyei mienh biaux ndutv gauh henv ninh mbuo wuov deix
 yaac njoux mau nyei
 dangx donx nyei mienh biaux ndutv luv ninh mbuo wuov deix
hiuang orqv nyei mienh cuotv daaih zoux zorng zengx
 gorngv taux yie liemh maiv hiuv nyei sic
weic yie zoux nyei kuv sic ninh mbuo winh orqv bun yie
 yie nyei hnyouv ndoqc kouv
yie ganh aeqv
 dongh ninh mbuo butv baengc nyei ziangh hoc
 yie zuqv la maah ndie cou
 zei maiv nyanc haaix nyungc
 ndoqv m nqorngv njiec daux gaux
hnangv yie weic yie nyei loz gaeng doic fai yie nyei muoz doic nzauh fai hnangv mienh weic ganh nyei cien maa nzauh nyiemv
 yie ndoqv m nqorngv nyiemv
yie buangh zuqc kouv ninh mbuo lomh nzoih a hneiv
 ninh mbuo gapv zunv jatv yie
 dongh yie maiv hiuv nyei mienh maiv dingh liouh nyei gorngv doqc yie
hnangv maiv hiuv tin hungh nyei mienh ninh mbuo huotv yie
 ninh mbuo ngaatc jienv nyaah mangc yie
o ziouv aah
 meih oix mangc jienv yaac maiv tengx yie ndongc haaix lauh
 tov meih njoux yie biaux ndutv maiv zuqc ninh mbuo zoux doqc hoic
 njoux yie nyei maengc leih ndutv naaiv deix sienh
yie oix yiem gapv zunv nyei domh wuic dor ziec meih
 yie oix yiem mienh camv nyei mbu ndongx ceng meih
tov meih maiv dungx bun zoux win wangv mv baac maiv maaih gorn baengx wuov deix a hneiv nyei jatv yie
 maiv dungx bun nzorng yie yaac maiv maaih gorn baengx wuov deix nzuei kamx bui bun yie
ninh mbuo maiv gorngv baengh orn nyei waac
 daaux nzuonx ninh mbuo hnamv cuotv nduov mienh nyei waac hoic yiem deic bung sekv nyei mienh
ninh mbuo morngx nqoi nzuih mangc jienv yie gorngv
haav
 haav
 yie mbuo nyei m zing zungv buatc liuz aqv
o ziouv aac
 meih buatc liuz aqv
 tov meih maiv dungx sekv sekv nyei yiem
 o ziouv aac
 tov meih maiv dungx leih go yie
yie nyei tin hungh
 yie nyei ziouv aah
 tov nyie
 dongz sin daaih tengx yie mbenc sung yie nyei sic
ziouv
  yie nyei tin hungh aac
 meih se baengh fim nyei
 tov bun cing yie maiv zoux dorngc zuiz
 maiv dungx bun ninh mbuo a hneiv nyei jatv yie
tov maiv dungx bun ninh mbuo yiem ninh mbuo nyei hnyouv hnamv cuotv daaih gorngv
haav
 haav
 ziux yie mbuo oix duqv daaih yie mbuo duqv aqv
 yaac maiv dungx bun ninh mbuo gorngv
yie mbuo duqv naqv ninh mi aqv
tov bun a hneiv yie zuqc kouv naanc wuov deix yietc zungv zuqc nyaiv
 zuqc la nyauv nyei sic
 tov bun ceng ganh gauh hlo yie wuov deix zuqc nyaiv
 zuqc baaic hmien
tov bun a hneiv yie zuqc siemv dingc maiv maaih zuiz wuov deix njien youh orn lorqc nyei heuc
 tov bun ninh mbuo zanc zanc gorngv
ziouv se hlo haic
 ninh a hneiv ninh nyei bou duqv longx
yie oix zunh gorngv meih se baengh fim nyei
 yie oix ziangh hnoi ceng meih
