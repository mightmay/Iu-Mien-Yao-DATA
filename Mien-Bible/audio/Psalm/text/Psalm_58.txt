meih mbuo zoux hlo nyei mienh aah
 meih mbuo baengh fim nyei gorngv fai
 meih mbuo hnyouv zingx nyei siemv baamh mienh fai
zungv maiv zeiz
 meih mbuo nyei hnyouv kungx hnamv zoux orqv nyei sic hnangv
 meih mbuo yiem ndau beih longc buoz zoux cuotv doqc haic nyei sic
zoux orqv nyei mienh cuotv seix daaih m daaih yangh orqv nyei jauv
 yiem ninh mbuo cuotv seix daaih ninh mbuo kungx gorngv baeqc hnangv
ninh mbuo nyei doqc qiex hnangv naang nyei ndie doqc
 ninh mbuo zotv jienv m normh hnangv m normh ndung nyei naang jieqv
ninh mbuo ziouc muangx maiv haiz zoux faatv bun naang hngongx nyei mienh nyei qiex maiv gunv zoux faatv ndongc haaix guv guaix
o tin hungh aah
 tov mborqv nquaqv ninh mbuo nyei nzuih nyei nyaah
 o ziouv aac
 tov baeng naaiv deix sienh lunx nyei nyaah ngau cuotv
tov bun ninh mbuo zutc nzengc hnangv wuom liouc mingh nzengc nor
 ninh mbuo baeng jienv juang zinx oix buonv wuov zanc
 tov bun ninh mbuo nyei forng cang nauv ndutv
tov bun ninh mbuo hnangv korng gueiv manc manc huv yuqc nzengc
 yaac bun ninh mbuo hnangv gu nguaaz mbaang nor
 maiv duqv buatc mba hnoi
longc njimv buov douz
 maiv gunv njimv nyiemz fai nqaai
 caeng zungv maiv gaengh haiz jorm
 ninh ziouc guaatv orqv mienh mingh nzengc mi aqv
kuv mienh buatc orqv mienh zuqc jaauv win
 ninh mbuo a hneiv
 ninh mbuo yaac longc orqv mienh nyei nziaamv nzaaux zaux
mienh ziouc gorngv
kuv mienh ndongc haaix zungv oix duqv zingh nyeic
 ndongc haaix zungv maaih dauh tin hungh siemv lungh ndiev
