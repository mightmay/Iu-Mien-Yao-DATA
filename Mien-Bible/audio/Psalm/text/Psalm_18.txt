o ziouv aac
 meih zoux yie nyei qaqv
 yie hnamv meih
ziouv zoux yie nyei la bieiv
 yie kaux wuonv nyei dorngx caux njoux yie wuov dauh
 yie nyei tin hungh
 se yie nyei la bieiv
 dongh yie ndaauh kaux wuov dauh
 ninh zoux yie nyei torngv baaih
 zoux qaqv njoux yie
 zoux wuonv nyei dorngx beu yie
yie heuc ziouv
 dongh puix duqv mienh ceng wuov dauh
 ninh yaac njoux yie biaux ndutv yie nyei win wangv
maaih haih daic nyei qaqv hnangv hlaang nzenc jienv yie
 zuqc mietc nyei jauv hnangv wuom laangc beqv yiemx jienv yie
yiemh gen nyei hlaang nzenc jienv yie
 haih daic nyei qaqv hnangv mungz nor zaaux jienv yie
zuqc kouv nyei ziangh hoc yie heuc jienv tov ziouv
 yie heuc jienv tov yie nyei tin hungh tengx
 ninh yiem ninh nyei singx dinc gu nyuoz muangx haiz yie nyei qiex
 yie heuc jienv ninh nyei qiex bieqc taux ninh nyei m normh
wuov zanc ndau beih zuqc mbungh mbungh mbienv mbienv nyei
 mbong nyei gorn ndoqv yaac zuqc ndanc dongz nyanh nyanh nyei
 weic zuqc ninh qiex jiez
douz sioux yangh ninh nyei mba zorng cuotv
 ninh nyei nzuih cuotv haih buov qui nyei douz
 douz taanx yaac zuqc wuov deix douz zieqc jienv
ninh bun lungh nqoi ziouc njiec daaih
 maaih mbuonx jieqv yiem ninh nyei zaux ndiev
ninh geh ke lu mbim ndaix mingh
 ninh bangc nziaaux nyei qaqv siepv siepv nyei daaih
ninh bun hmuangx om ninh nyei sin
 maaih wuom nyei mbuonx jieqv torngv jienv ninh
yiem ninh nyei nza hmien nyei njang
 maaih borqc caux zieqc jienv douz nyei taanx cunx tong ninh nyei mouc
ziouv yiem gu nguaaic lungh gorngv cuotv hnangv mba ong mbui
 yiem hlang jiex wuov dauh heuc cuotv ziouc maaih borqc caux zieqc jienv douz nyei douz taanx
ninh buonv cuotv ninh nyei forng cang zoux bun win wangv nzaanx
 ninh borngz mba lingc njapc njapc nyei
 haeqv win wangv lunc nzengc
o ziouv  aac
 meih hatc hniev nyei
 meih biomv meih nyei qiex yangh meih nyei mba zorng cuotv
 koiv ndoqv ziouc hinc cuotv daaih
 ndau nyei gorn ndoqv yaac cuotv daaih nqaengc nyei
ninh yiem gu nguaaic hlang nyei dorngx sung buoz zorqv yie
 yiem wuom ndo nyei dorngx baeng cuotv daaih
ninh njoux yie biaux ndutv yie nyei henv haic nyei win wangv caux nzorng yie wuov deix mienh
 weic zuqc ninh mbuo gauh henv jiex yie
yie zuqc zeqc naanc nyei hnoi nyieqc ninh mbuo daaih hoic yie
 mv baac ziouv zoux yie kaux nyei dorngx
ninh dorh yie cuotv daaih taux norm jangv nyei dorngx
 ninh njoux yie weic zuqc ninh a hneiv yie
ziux yie zoux duqv horpc
 ziouv bun zingh nyeic yie
 ziux yie maiv zoux dorngc
 ninh winh bun yie
weic zuqc yie gan nzengc ziouv nyei doz yie maiv zoux waaic ngaengc yie nyei tin hungh
ninh nyei yietc zungv leiz yiem yie nyei nza hmien
 yie yaac maiv guangc ninh nyei leiz nyeic
yie yiem ninh nyei nza hmien maiv maaih dorngc nyei dorngx
 yie yaac goux longx ganh
 maiv zoux dorngc zuiz
weic naaiv
 ziux yie zoux duqv horpc
 yaac ziux ninh mangc
 buatc yie cing nzengc
  ziouv  winh bun yie
weic ziepc zuoqv nyei mienh meih ziepc zuoqv nyei daaix ninh mbuo
 weic maiv maaih dorngx nqemh nyei mienh
 meih bun cing meih ganh maiv maaih dorngx nqemh
weic cing nzengc wuov deix
 meih bun cing meih ganh cing nzengc
 weic hnyouv njuotv nyei mienh
 meih yaac bun cing meih ngaengc ninh mbuo
meih njoux nyiemc ganh zoux faix nyei baeqc fingx
 mv baac m zing jaax hlang wuov deix
 meih zatv ninh mbuo njiec
meih diemv zieqc yie nyei dang
   ziouv
  yie nyei tin hungh
 ziux yie hmuangx nyei dorngx njang daaih
yie bangc meih ziouc haih mborqv duqv jun baeng
 yie kaux yie nyei tin hungh haih biu jiex zingh laatc
naaiv dauh tin hungh
 ninh nyei doz dunh yunh nyei
   ziouv laengz nyei waac
 buatc za gengh zien nyei
 ninh zoux torngv baaih weic yietc zungv ndaauh kaux ninh nyei mienh
cuotv liuz ziouv
 haaix dauh zoux tin hungh
 cuotv liuz mbuo nyei tin hungh
 haaix dauh benx wuov norm la bieiv
naaiv dauh tin hungh bun yie maaih qaqv yaac bun yie nyei jauv baengh orn
ninh bun yie nyei zaux hnangv njaih nyeiz nyei deih nor caaiv duqv jienv
 yaac bun yie haih yiem hlang nyei dorngx souv duqv wuonv
ninh njaaux yie hoqc linc mborqv jaax
 yie nyei buoz cingx daaih haih baeng dongh siqv juang zinx
meih bun meih nyei njoux en weic zoux yie nyei torngv baaih
 meih nyei mbiaauc jieqv buoz baav jienv yie
 meih tengx yie
 bun yie duqv zoux hlo
meih bun yie nyei zaux caaiv nyei dorngx jangv
 yie nyei zaux ziouc maiv piatv
yie zunc yie nyei win wangv yaac zunc zaaic ninh mbuo
 yie maiv daaux sin nzuonx taux ninh mbuo zuqc baaic nzengc
yie mborqv ninh mbuo
 ninh mbuo ziouc maiv haih jiez sin
 ninh mbuo king njiec yie nyei zaux hlen
weic zuqc meih bun yie maaih qaqv mborqv jaax
 meih bun daaih mborqv yie wuov deix zuqc yiem yie nyei buoz ndiev
meih yaac bun yie nyei win wangv huin nqaang biaux
 yie duqv mietc nzengc nzorng yie wuov deix
ninh mbuo heuc jienv tov tengx
 mv baac maiv maaih mienh njoux ninh mbuo
 ninh mbuo heuc ziouv
 mv baac ninh maiv dau ninh mbuo
yie mborqv ninh mbuo muonc hnangv nziaaux buonc nyei nie mbung
 yie zorqv ninh mbuo zoi guangc hnangv jauv zaangc nyei wuom bamc ndorngh nor
meih njoux yie biaux ndutv
 maiv zuqc baeqc fingx fiuv nzaeng nyei sic
 meih bun yie zoux maanc guoqv nyei bieiv zeiv
 dongh yie maiv hiuv jiex nyei baeqc fingx fu sux yie
ninh mbuo yietv muangx haiz yie nyei mengh dauh ninh mbuo muangx yie
 ganh fingx mienh daaih mbaapv njiec yie nyei nza hmien
ganh fingx mienh hnyouv mau nzengc
 sin zinx nyanh nyanh nyei yiem ninh mbuo wuonv nyei dorngx cuotv daaih
ziouv ziangh jienv
 oix zuqc ceng yie nyei la bieiv
 oix zuqc taaih yie nyei tin hungh
 dongh njoux yie wuov dauh
se naaiv dauh tin hungh tengx yie jaauv win
 yaac bun maanc fingx zuqc yiem yie nyei buoz ndiev
ninh njoux yie biaux ndutv yie nyei win wangv
 yaac bouh yie faaux gauh hlang jiex yie nyei win jaa
 meih njoux yie biaux ndutv doqc nyei mienh
o ziouv aac
 weic naaiv yie ziouc yiem maanc fingx mienh mbu ndongx ceng meih
 yaac baaux nzung ceng meih nyei mengh
ninh ceix hlo haic nyei njoux en bun ninh nyei hungh diex
 yaac bun cing ninh ziepc zuoqv nyei hnamv ninh longc youh orn daaih wuov dauh
 se ndaawitv caux ninh nyei hoz doic taux yietc liuz
