o ziouv aac
 tov muangx yie daux gaux nyei waac
 tov bun yie heuc jienv jouh nyei waac taux meih nyei m normh
yie zuqc kouv naanc nyei ziangh hoc
 tov maiv dungx buang meih nyei hmien maiv mangc yie
 tov baeng m normh muangx yie
 yie haaix zanc heuc tov siepv siepv nyei dau yie
weic zuqc yie nyei hnoi nyieqc hnangv douz sioux mitc nzengc
 yie nyei mbungv yaac hnangv douz buov jienv nor
yie nyei hnyouv zuqc siang hnangv miev nor nyaux nqaai
 yie zungv maiv jangx nyanc hnaangx
laaix yie njunh duqv mbui
 yie nyei sin ziouc kungx ndopv buang jienv mbungv hnangv
yie hnangv yiem deic bung huaang nyei domh jaangv
 hnangv yiem lomc huaang nyei norqc guv long nor
yie bueix maiv njormh
 yie hnangv norm norqc ndoqc yiem biauv ngorh gu nguaaic
yie nyei win wangv ziangh hnoi huotv yie
 ki yie wuov deix longc yie nyei mbuox zioux mienh
yie nyanc saaiv dorngx hnaangx
 yie hopv nyei ga naaiv yaac zorpc jienv wuom mueic
weic zuqc meih qiex jiez nouz yie
 meih zungv zorqv yie daaih aengx zoi guangc mingh
yie nyei hnoi nyieqc se hnangv nziemx yaangh nyei dongh linh
 yie hnangv miev nor nyaux nqaai
mv baac ziouv aac
 meih yietc liuz zueiz weic
 doic jiex doic oix jangx meih nyei mengh
meih oix jiez daaih korv lienh si on weic zuqc korv lienh ninh nyei ziangh hoc taux aqv
 dingc daaih nyei ziangh hoc zungv taux aqv
meih nyei bou hnamv si on zingh nyei la bieiv
 korv lienh ninh zuqc baaic njiec nyei nie mbung
maanc fingx oix gamh nziex ziouv nyei mengh
 lungh ndiev nyei hungh oix gamh nziex meih nyei njang laangc
weic zuqc ziouv  oix ceix si on
 ninh oix yiem ninh nyei njang laangc hinc cuotv daaih
ninh oix muangx jomc kouv nyei mienh daux gaux
 ninh maiv mangc piex ninh mbuo jouh nyei waac
oix zuqc zorqv naaiv deix sic fiev jienv weic hoz doic zeiv fun
 bun maiv gaengh cuotv seix nyei mienh hiuv duqv ceng ziouv
ziouv yiem ninh hlang jiex nyei cing nzengc dorngx mangc njiec
 yiem lungh gu nguaaic mangc lungh ndiev
weic muangx zuqc wuonx nyei mienh njunh nyei qiex
 weic bungx nqoi zuqc dingc daix daic nyei mienh
weic bun mienh yiem si on zunh ziouv  nyei mengh
 yiem ye lu saa lem yaac ceng ninh
wuov zanc maanc fingx caux maanc guoqv ziouc gapv zunv zaangc ziouv
yie corc lunx nyei ziangh hoc ninh bun yie mau
 ninh jamv yie nyei siouc nyuonh nangv
yie gorngv
o yie nyei tin hungh aac
 yie ziangh taux ndaamv seix hnangv
 tov maiv dungx gaengh dorh yie mingh
 meih ganh nyei hnyangx daauh yietc liuz yiem taux maanc gouv maanc doic
dongh cor meih liepc ndau nyei gorn ndoqv
 lungh meih ganh nyei buoz zeix daaih
lungh ndau zungv oix zuqc mietc
 mv baac meih corc yiem jienv
 lungh caux ndau oix hnangv lui houx nor
 pei nzengc
 meih oix yienc lungh ndau hnangv yienc lui houx
 lungh ndau ziouc jiex nzengc aqv
mv baac meih zanc zanc hnangv loz nor
 meih nyei hnyangx daauh yietc liuz maiv haih nzengc
meih nyei bou nyei dorn jueiv oix duqv yiem longx
 ninh mbuo nyei hoz doic oix liepc wuonv yiem meih nyei nza hmien
