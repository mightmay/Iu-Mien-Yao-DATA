maanc mienh aah
 muangx naaiv deix waac oc
 lungh ndiev mienh aah
 oix zuqc baeng m normh muangx
maiv gunv zoux hlo zoux faix
 butv zoih fai mienh jomc mienh
yie nyei nzuih oix gorngv cong mengh nyei waac
 yie nyei hnyouv hnamv duqv tong
 oix gorngv cuotv mengh nyei
yie oix bungx m normh muangx waac beiv
 yie oix patv daanh baah porv mengh eix leiz
buangh zuqc kouv naanc nyei ziangh hoc yie maiv gamh nziex
 dongh zoux doqc hoic yie wuov deix win wangv
 weih gormx yie
se kaux ninh mbuo nyei zinh zoih yaac bungx waac maux gorngv zinh zoih camv nyei mienh
maiv maaih haaix dauh haih zuoqc ninh nyei gorx youz nzuonx
 fai tengx ninh cuotv zuoqc nyei jaax zinh bun tin hungh
weic zuqc yietc diuh maengc se jaaix haic
 bun mbu ziex yaac maiv haih gaux
weic bun ninh yietc liuz ziangh jienv
 maiv zuqc mingh yiem yiemh gen
ninh buatc cong mengh mienh fih hnangv nyei daic
 hngongx caux maiv hiuv nyei mienh yaac daic
 guangc ninh mbuo nyei zinh zoih bun ganh dauh
ninh mbuo nyei zouv benx ninh mbuo yietc liuz yiem nyei biauv
 dongh ninh mbuo yiem nyei dorngx taux maanc gouv maanc doic
 maiv gunv ninh mbuo longc ninh mbuo ganh nyei mbuox cuotv bun ninh mbuo nyei ndau
mienh butv zoih mv baac maiv tengx ninh mbuo maiv zuqc daic
 ninh ziouc hnangv saeng kuv zuqc mietc mi aqv
naaiv se kaux ganh hngongx nyei jauv nyei mienh
 caux gan jienv ninh mbuo
 a hneiv ninh mbuo gorngv nyei waac wuov deix oix zuqc buangh nyei sic
 selaa
ninh mbuo hnangv dingc ziangx daix nyei ba gi yungh
 zuqc daic nyei qaqv yaac oix zoux ninh mbuo goux yungh nyei mienh
 taux lungh ndorm kuv mienh oix gunv jienv ninh mbuo
 ninh mbuo nyei sin oix huv jienv njiec
 yiemh gen yaac oix zoux ninh mbuo nyei biauv
mv baac tin hungh oix njoux yie nyei maengc leih ndutv yiemh gen nyei qaqv
 weic zuqc ninh oix zipv yie
 selaa
meih buatc mienh butv zoih
 benx jienv faaux
 maiv dungx gamh nziex
weic zuqc ninh daic nyei ziangh hoc ninh maiv haih dorh haaix nyungc mingh
 ninh nyei njang laangc maiv haih gan ninh njiec mingh
maiv gunv ninh ziangh jienv nyei ziangh hoc
 ninh funx ninh maaih orn lorqc
 yaac maiv gunv maaih mienh ceng weic zuqc ninh butv zoih jienv faaux
ninh oix zuqc guei seix hnangv ninh nyei ong taaix mbuo nor
 yietc liuz maiv duqv buatc njang
mienh butv zoih mv baac maiv tengx ninh maiv zuqc daic
 ninh m daaih caux saeng kuv fih hnangv nyei zuqc mietc mi aqv
