yie nyei hnyouv aac
 oix zuqc ceng ziouv
  yie longc nzengc hnyouv ceng ninh nyei cing nzengc mbuox
yie nyei hnyouv oix ceng ziouv
  yaac maiv dungx la kuqv ninh nyei yietc zungv en zingh
ninh guangc yie nyei yietc zungv zuiz
 yaac zorc yie nyei yietc zungv baengc
ninh zuoqc yie nyei maengc leih ndutv ndo haic nyei kuotv
 ninh ziepc zuoqv nyei hnamv yie
 korv lienh yie
ninh ceix longx nyei ga naaiv bun yie buangv eix
 yie ziouc nzuonx lunx daaih hnangv domh jaangv nor henv
ziouv  zoux kuv sic yaac baengh fim nyei tengx zuqc zeix nyei mienh
ninh bun mose hiuv duqv ninh nyei za eix
 bun i saa laa en mienh hiuv duqv ninh zoux nyei sic
ziouv korv lienh mienh
 ceix en bun mienh
 ninh maiv qiex jiez siepv
 yaac maaih hnamv mienh nyei hnyouv buangv nzengc
ninh maiv zanc zanc hemx
 yaac maiv yietc liuz qiex jiez
ninh maiv ziux mbuo zoux nyei zuiz dingc
 yaac maiv ziux mbuo zoux dorngc nyei jauv winh bun
lungh leih ndau ndongc haaix hlang
 ninh hnamv taaih ninh wuov deix ndongc wuov hlo
dong bung leih fai bung ndongc haaix go
 ninh zorqv mbuo zoux dorngc nyei zuiz guangc ndongc wuov go
die hnangv haaix nor korv lienh ninh nyei fu jueiv
   ziouv yaac hnangv wuov nor korv lienh taaih ninh nyei mienh
weic zuqc ninh hiuv duqv mbuo nyei sin zaangc
 jangx duqv mbuo benx nie mbung
baamh mienh aeqv
 ninh nyei hnoi nyieqc hnangv miev nor
 ninh hnangv lomc huaang nyei miev biangh
zuqc nziaaux buonc
 ziang naaic maiv maaih aqv
 ninh nyei loz dorngx yaac maiv nyiemc ninh aqv
mv baac ziouv ziepc zuoqv nyei hnamv taaih ninh wuov deix yietc liuz taux yietc liuz
 ninh baengh fim nyei jauv yaac njiec taux ninh mbuo nyei zeiv fun zeiv faqv
se ei jienv ninh nyei ngaengc waac caux jangx ninh nyei leiz latc wuov deix
ziouv yiem gu nguaaic lungh liepc ninh nyei weic
 ninh nyei guoqv gunv maanc muotc
meih mbuo
 ninh nyei fin mienh aah
 dongh ei jienv ninh hatc nyei waac
 se muangx ninh nyei waac
 maaih domh qaqv nyei fin mienh
 oix zuqc ceng ziouv
ninh nyei zuangx baeng
 se fu sux ninh
 ei jienv ninh nyei eix nyei bou aah
 oix zuqc ceng ziouv
meih mbuo yietc zungv zeix daaih nyei maanc muotc aah
 yiem ninh gunv nyei norm norm dorngx
 oix zuqc ceng ziouv
  o yie nyei hnyouv aac
 oix zuqc ceng ziouv
