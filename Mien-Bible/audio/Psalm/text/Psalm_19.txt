lungh zunh yaangh tin hungh nyei njang laangc
 lungh zaangc biux mengh ninh nyei buoz dauh
yietc hnoi zunh mbuox jiex yietc hnoi
 yietc muonz zunh wuonh zaang jiex yietc muonz
mouc nyinh mouc waac
 mouc sing qiex maiv haiz
mv baac ninh nyei fienx mingh gormx baamh gen
 ninh nyei nyinh nyouz mingh jomc lungh ndiev
 tin hungh yiem wuov lungh weic mba hnoi corng ndopv liuh
mba hnoi cuotv daaih hnangv siang laangh yiem ninh nyei gen cuotv
 yaac hnangv saaix tiux nyei mienh henv mienh njien youh nyei gan saaix nyei jauv mingh
mba hnoi yiem naaiv bung lungh cuotv daaih
 aengx youh taux wuov bung lungh
 maiv maaih haaix nyungc haih bingx duqv ninh jorm nyei qiex
ziouv nyei leiz latc se dunh yunh nyei
 bun mienh nyei hnyouv fingv jiez daaih
   ziouv nyei leiz nyeic se kaux duqv wuonv nyei
 bun maiv maaih cong mengh nyei mienh maaih cong mengh
ziouv  hatc nyei waac horpc nyei
 bun gan nyei mienh maaih njien youh
   ziouv  nyei lingc cing nzengc nyei
 bun mienh haih mengh baeqc
mienh taaih ziouv  se longx haic
 oix zuqc taaih taux maanc gouv maanc doic
   ziouv  nyei leiz se zien nyei
 diuh diuh baengh fim nyei
se gauh jaaix jiex jiem
 zungv gauh jaaix zien jiem
 yaac gauh gaam jiex mueiz dorngh
 dongh yiem mueiz pengx liouc cuotv nyei mueiz dorngh
naaiv deix leiz latc kuinx meih nyei bou
 mienh ei jienv naaiv deix waac zoux ziouc maaih domh zingh nyeic
haaix dauh haih zieqv duqv ganh zoux dorngc nyei jauv
 tov guangc nqoi yie zoux dorngc
 zieqv maiv duqv nyei sic
tov dangv jienv bun meih nyei bou maiv dungx duqv eix baamz zuiz
 maiv dungx bun naaiv deix zuiz gunv yie
 hnangv naaic yie ziouc maiv maaih dorngx nqemh
 yaac biaux duqv ndutv domh zuiz
o ziouv aac
 meih zoux yie nyei la bieiv
 yaac zoux zuoqc yie wuov dauh
 tov bun yie nyei nzuih gorngv cuotv nyei waac
 caux yie yiem hnyouv hnamv nyei jauv
 ziux meih mangc haih zoux duqv horpc
