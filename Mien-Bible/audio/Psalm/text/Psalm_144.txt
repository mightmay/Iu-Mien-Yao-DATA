ceng ziouv
  yie nyei la bieiv
 ninh tengx yie hoqc linc mborqv jaax
 njaaux yie haih mborqv domh jaax
ninh se ziepc zuoqv nyei hnamv yie wuov dauh ziouv
 zoux beu yie nyei dorngx
 dongh yie kaux wuonv nyei dorngx
 caux njoux yie wuov dauh
 ninh zoux yie nyei torngv baaih
 zoux yie ndaauh kaux nyei dorngx
 ninh bun ganh fingx zuqc yiem yie nyei buoz ndiev
o ziouv aac
 baamh mienh benx haaix nyungc meih cingx jangx taux ninh
 seix zaangc mienh benx haaix nyungc meih cingx hnamv taux ninh
mienh se hnangv tauv nzunc qiex
 ninh nyei hnoi nyieqc jiex hnangv dongh linh siepv siepv nyei jiex mingh nor
o ziouv aac
 koi nqoi lungh njiec daaih
 hluo mbong bun mbong cuotv sioux
tov borngz mba lingc cuotv bun win wangv nzaanx nzengc
 buonv meih nyei forng cang bun ninh mbuo faatv nzaanx nyei biaux
tov meih yiem hlang nyei dorngx sung buoz cuotv daaih
 njoux yie
 baeng yie cuotv wuom ndo nyei dorngx
 aengx njoux yie biaux ndutv ganh fingx nyei buoz ndiev
ninh mbuo nyei nzuih kungx gorngv baeqc hnangv
 liemh sung mbiaauc jieqv buoz laengz waac yaac jaav nyei
o tin hungh aac
 yie oix baaux diuh siang nzung bun meih
 oix longc ziepc diuh finx nyei daanh baah patv bun meih
meih bun hungh diex duqv hingh
 yaac njoux meih nyei bou
 ndaawitv
 biaux ndutv hoic maengc nyei nzuqc ndaauv
tov meih njoux yie
 tengx yie biaux ndutv ganh fingx mienh nyei buoz ndiev
 ninh mbuo nyei nzuih kungx gorngv baeqc hnangv
 liemh sung mbiaauc jieqv buoz laengz waac yaac jaav nyei
tov bun yie mbuo nyei dorn yiem hnyangx jeiv lunx nyei ziangh hoc hnangv ndiangx hlo dingc nor
 tov bun yie mbuo nyei sieqv hnangv zuqc daaih zoux hungh dinc biauv gorqv nyei ndiouh
tov bun yie mbuo nyei lamz dapv buangv nyungc nyungc laangh ziqc
 tov bun yie mbuo nyei ba gi yungh yiem yie mbuo nyei ciangv njiec dorn cin cin waanc waanc
tov bun yie mbuo nyei ngongh njiec dorn camv
 maiv waaic
 maiv dingx laaih
 yaac tov bun yie mbuo nyei jaai horngc maiv maaih zuqc kouv
 nyiemv nyei sing qiex
duqv naaiv nyungc fuqv nyei baeqc fingx maaih orn lorqc
 maaih ziouv zoux ninh mbuo nyei tin hungh wuov deix baeqc fingx maaih orn lorqc
