tin hungh zungv maiv la kuqv noyaa yaac caux ninh yiem nzangv wuov deix yietc zungv saeng kuv hieh zoih
 tin hungh bun nziaaux buonc ndau beih
 wuom ziouc haapv jienv njiec
ndau ndiev nyei wuom zingv nyei kuotv yietc zungv ndipc mi aqv
 gu nguaaic lungh nyei gaengh yaac guon nzengc
 lungh yaac hlorngx mi aqv
wuom manc manc haapv jienv njiec
 jiex liuz yietc baeqv hmz ziepc hnoi wuom corc haapv jienv njiec
taux cietv hlaax ziepc cietv wuov hnoi
 nzangv ziouc dingh jienv aa laa latv geh nyei yietc norm mbong ningv
wuom aengx haapv jienv njiec taux ziepc hlaax saeng yietv wuov hnoi
 mbong ningv ziouc cuotv daaih
jiex liuz feix ziepc hnoi
 noyaa koi nqoi dongh ninh zoux daaih yiem nzangv nyei fong muonh
ziouc bungx norm norqc aa cuotv
 norqc aa kungx ndaix mingh ndaix daaih taux ga ndiev ndau nyei wuom haapv nqaai nzengc
noyaa aengx bungx norm norqc nqo cuotv mingh weic zuqc ninh oix hiuv duqv ndau beih nyei wuom haapv fai maiv gaengh haapv
mv baac wuom corc yiemx jienv lungh ndiev
 norqc nqo lorz maiv duqv dorngx nzopc ziouc nzuonx daaih taux nzangv hlen
 noyaa aengx sung buoz zipv bieqc nzangv
ninh zuov siec hnoi liuz aengx bungx norqc nqo yiem nzangv cuotv mingh
lungh maanz hmuangx norqc nqo nzuonx taux noyaa wuov
 nzuih baengx ndaam jienv yietc kuaaiv ga lanv normh maeng nyei
 nyiemz nyei
 noyaa ziouc hiuv duqv wuom haapv njiec mi aqv
ninh aengx zuov siec hnoi liuz ziouc bungx norqc nqo cuotv nzunc
 naaiv nzunc norqc nqo maiv nzuonx aqv
noyaa duqv luoqc baeqv lengh yietc hnyangx
 zih hlaax saeng yietv wuov hnoi
 ndau beih nyei wuom nqaai mi aqv
 noyaa ziouc caeqv tong nzangv liuh mangc buatc ndau nqaai deix aqv
taux nyeic hlaax nyic ziepc cietv wuov hnoi
 ndau nqaai nzengc mi aqv
tin hungh gorngv mbuox noyaa
meih caux meih nyei auv jueiv dorn mbuangz cuotv nzangv aqv
caux meih yiem naaiv deix nyungc nyungc maaih maengc nyei ga naaiv
 norqc
 saeng kuv caux nyorng ndau nyei ga naaiv oix zuqc dorh cuotv daaih weic bun ninh mbuo douc buonv hiaangx daaih buangv lungh ndiev
noyaa caux ninh nyei auv jueiv dorn mbuangz ziouc cuotv nzengc daaih aqv
yietc zungv saeng kuv caux nyorng ndau nyei ga naaiv caux norqc
 yietc zungv yiem ndau beih haih dongz nyei ga naaiv
 yietc nyungc yietc nyungc nyei
 cuotv nzangv nzengc
noyaa ceix norm ziec dorngh daaih weic ziouv
 ninh aengx zorqv nyungc nyungc maiv maaih uix nyei saeng kuv caux nyungc nyungc maiv maaih uix nyei norqc
 an ziec dorngh benx buov ziec nyei ga naaiv
ziouv  haiz naaiv deix qiex ndaang
 horpc hnyouv haic
 ziouc yiem hnyouv hnamv
yie yietc liuz maiv aengx weic mienh zoux waaic sic houv ndau beih
 weic zuqc mienh maanh yiem faix nyei m daaih kungx maaih hnyouv zoux waaic sic hnangv
 yangh naaiv jiex
 yie maiv hnangv naaiv nzunc mietc nyungc nyungc maaih maengc nyei ga naaiv
da faanh baamh gen corc yiem jienv nyei ziangh hoc
 zuangx nyei cun ciou caux siou nyei cun ciou
 juangv nyei ziangh hoc caux yuoqv nyei ziangh hoc
 dong gen caux cun gen
 lungh hnoi zanc caux lungh muonz zanc
 yietc liuz maiv haih nzengc
